Mihail Bulgakov
Maestrul şi Margareta 
CARTEA ÎNTÂI
„Cine eşti tu, la urma urmei, spune?”
„O parte din acea putere
Ce veşnic răul îl voieşte
Şi veşnic face numai bine.”
Goethe, Faust
1. Să nu staţi niciodată de vorbă cu
necunoscuţi!
 La ceasul unui amurg învăpăiat de primăvară, la
Moscova, în parcul Patriarşie prudî1, îşi făcură
apariţia doi cetăţeni. Primul, un bărbat la vreo
patruzeci de ani, îmbrăcat în haine gri de vară, mic
de stat, brunet, dolofan şi chel, ţinea în mână pălăria
decentă, din fetru moale; faţa bine bărbierită i-o
împodobeau nişte ochelari uriaşi cu ramă neagră de
baga. Celălalt, un tânăr lat în umeri, roşcovan,
ciufulit, cu o şapcă în carouri dată pe ceafă, purta o
cămaşă de cowboy, pantaloni albi boţiţi şi pantofi
negri de sport.
 Primul era Mihail Alexandrovici Berlioz în
persoană, redactorul-şef al unei reviste lunare literarartistice şi preşedintele consiliului de conducere al
uneia dintre cele mai de seamă grupări literare din
Moscova, căreia i se spunea prescurtat Massolit2, iar
tânărul său însoţitor — poetul Ivan Nikolaevici
Ponîrev, care semna cu pseudonimul Bezdomnîi3.
 Intrând sub umbra teilor abia înverziţi, cei doi
scriitori se şi repeziră spre un chioşc vopsit în culori
pestriţe, purtând firma „Bere şi ape minerale”.
 Da, se cuvine să semnalăm prima ciudăţenie a
acestei seri cumplite de mai. Nu numai lângă chioşc,
ci şi pe toată aleea paralelă cu strada Malaia
Bronnaia, nu se afla ţipenie de om. La ceasul acela,
când abia mai puteai răsufla de zăpuşeală, când
soarele, după ce potopise cu arşiţă Moscova, se

1 Lacurile patriarhului.
2 Literatura de masă. 3 Pribeagul. 
prăvălea învăluit într-o pâclă uscată undeva, dincolo
de Sadovoe Kolţo, nimeni nu poposea sub umbra
teilor, nimeni nu şedea pe vreo bancă; de la un capăt
la altul aleea era pustie.
 — Apă minerală, vă rog, ceru Berlioz.
 — N-avem apă minerală, îi răspunse cu un aer
jignit femeia din chioşc.
 — Bere aveţi? se interesă cu glas răguşit
Bezdomnîi.
 — Ne-o aduce pe seară, îl informă vânzătoarea.
 — Şi ce aveţi? o întrebă Berlioz.
 — Sirop de caise, dar cald, preciza femeia.
 — Ei, daţi-ne, daţi-ne, vă rog!
 Siropul de caise făcu multă spumă galbenă,
răspândind în jur un miros de frizerie. Îndată ce
goliră paharele, pe cei doi literaţi îi apucă sughiţul.
Plătiră şi se aşezară pe o bancă din apropiere, cu faţa
spre lac şi cu spatele spre strada Bronnaia.
 Aici se petrecu a doua ciudăţenie, privindu-l
numai pe Berlioz. Sughiţul i se potoli pe neaşteptate,
inima îi zvâcni şi, pentru o clipă, o simţi parcă
prăbuşindu-se undeva în gol, apoi revenind, dar cu
un ghimpe înfipt într-însa. În acelaşi timp, îl cuprinse
aşa, din senin, o spaimă atât de puternică, încât îi
veni să fugă din preajma lacurilor mâncând
pământul.
 Neputând să-şi dea seama ce-l speriase, privi în
jur, neliniştit şi trist. Palid la faţă, îşi şterse fruntea
cu batista, întrebându-se: „Ce-i cu mine? Niciodată
nu mi s-a mai întâmplat una ca asta. Stau prost cu
inima... M-am surmenat... Ar fi, poate, timpul să dau
dracului totul şi s-o întind la Kislovodsk...”
 Deodată, văzduhul dogoritor din faţa lui se
îngroşă, şi din pâcla deasă se înfiripă un cetăţean 
străveziu, cu o înfăţişare nespus de ciudată. Avea
capul mititel, cu şepcuţă de jocheu în creştet, şi
purta o haină cadrilată cam scurtă, ţesută şi ea în
văzduh... Deşi înalt de un stânjen, era îngust în
umeri, nemaipomenit de slab şi, luaţi notă, avea o
faţă batjocoritoare.
 Berlioz dusese o viaţă care nu-l deprinsese cu
fenomene nefireşti, ieşite din comun. Pălind şi mai
mult, holbă ochii şi-şi zise în gând, cuprins de
panică: „Nu se poate una ca asta!...”
 Dar, din păcate, se putea, şi cetăţeanul deşirat,
prin care vedeai ca prin sticlă, se legăna în faţa lui,
când la dreapta, când la stânga, fără să atingă
pământul.
 Înspăimântat la culme, Berlioz închise ochii şi,
când îi deschise din nou, îşi dădu seama că totul se
sfârşise, mirajul se destrămase, cadrilatul dispăruse,
şi, o dată cu el, şi ghimpele acela chinuitor din inimă.
 — Pfui, drace! exclamă redactorul-şef. Ştii, Ivan,
adineauri, din pricina zăpuşelii, era gata-gata să fac o
congestie cerebrală! Am avut chiar un fel de
halucinaţie...
 Încercă să zâmbească, dar în ochi tot îi mai juca
neliniştea, iar mâinile îi tremurau. Treptat, se potoli,
îşi făcu vânt cu batista şi, spunând destul de vioi:
„Ei, aşadar...”, reluă firul întrerupt al discuţiei.
 Era vorba, după cum s-a aflat mai târziu, despre
Isus Cristos. Redactorul-şef îi comandase poetului
pentru numărul următor al revistei un amplu poem
antireligios. Ivan Nikolaevici compusese poemul întrun timp foarte scurt, dar, din păcate, redactorul nu
era câtuşi de puţin mulţumit de operă. Bezdomnîi
zugrăvise personajul principal, adică pe Isus, în
culori foarte sumbre, cu toate astea, după opinia 
redactorului, poemul trebuia refăcut. Şi acum,
Berlioz îi ţinea lui Ivan un fel de prelegere despre
Isus, ca să-l convingă de greşeala de fond pe care
acesta o comisese.
 Greu de spus cum ajunsese Ivan Nikolaevici la
greşeala asta, poate din cauza forţei de sugestie a
talentului său, ori a necunoaşterii totale a problemei?
în orice caz, Isus apărea în poem viu, un Isus care a
existat cu adevărat, numai, ce-i drept, plin de defecte.
 Berlioz însă voia să-i demonstreze poetului că
esenţial nu este dacă Isus a fost bun sau rău, ci că
nu a fost pur şi simplu, toate istorisirile despre el
fiind doar nişte născociri, un mit, şi nimic mai mult.
 Se cuvine să arătăm că redactorul-şef era om citit,
şi în prelegerea sa făcea cu multă iscusinţă referiri la
istoricii din Antichitate, la Filon din Alexandria, de
pildă, sau la sclipitorul erudit Iosif Flavius, care n-au
pomenit niciodată despre existenţa lui Isus.
 Dovedind o erudiţie remarcabilă, Mihail
Alexandrovici îi spuse poetului, printre altele, că
pasajul din Analele lui Tacit, cartea a cincisprezecea,
capitolul 44, unde se vorbeşte despre supliciul lui
Isus, nu este altceva decât un adaos fals, făcut mult
mai târziu.
 Poetul, pentru care tot ceea ce-i împărtăşea
redactorul-şef constituia ceva nou, îl asculta cu
luare-aminte, fixându-l cu ochii săi verzi, plini de
vioiciune, sughiţând doar la răstimpuri şi înjurând în
surdină siropul de caise.
 — În Orient nu există religie, urmă Berlioz, în care
să nu se spună, de regulă, că o fecioară neprihănită
l-a adus pe lume pe Dumnezeu. Creştinii, la rândul
lor, fără să fi născocit ceva nou, l-au creat în acelaşi
chip pe Isus al lor, care nu a existat în realitate. Ei 
bine, tocmai pe ideea asta trebuie să cadă accentul
principal...
 Vocea de tenor liric a lui Berlioz răsuna pe aleea
pustie şi, pe măsură ce Mihail Alexandrovici se
aventura într-un labirint în care numai un om foarte
cult îşi putea permite să se aventureze fără riscul de
a-şi frânge gâtul, poetul afla multe lucruri interesante
şi instructive despre Osiris, bunul zeu egiptean, fiu al
Cerului şi al Pământului, despre Famuz, zeul
fenicienilor, despre Marduc, şi, în sfârşit, despre mai
puţin cunoscutul Huitzi-Lopochi, cumplitul zeu,
cândva atât de venerat de aztecii din Mexic.
 Chiar în timp ce Mihail Alexandrovici îi povestea
poetului cum modelau aztecii din aluat figurina lui
Huitzi-Lopochi, pe alee se ivi, în sfârşit, un om.
 Ulterior, când, sincer vorbind, era prea târziu,
diferite instituţii l-au descris pe omul cu pricina în
câte o notiţă informativă, a căror confruntare nu
putea să nu trezească uimirea. Astfel, în prima se
spunea că era mic de stat, avea dinţi de aur şi
şchiopăta de piciorul drept. În a doua, dimpotrivă, că
era un uriaş, avea coroane de platină şi şchiopăta de
piciorul stâng. A treia informa laconic că nu avea
semne particulare.
 Suntem siliţi să recunoaştem că nici una din
aceste mărturii nu e demnă de crezare.
 În primul rând, individul nu şchiopăta defel, nu
era nici scund şi nici uriaş, ci, pur şi simplu, înalt. În
ce priveşte dinţii, în partea stângă avea coroane de
platină, iar în dreapta — de aur. Purta un costum
scump, din stofă cenuşie, şi pantofi la culoare, de
provenienţă străină. Bereta cenuşie şi-o pusese falnic
pe-o ureche, iar sub braţ ţinea un baston cu măciulie
neagră, înfăţişând un cap de pudel. După aparenţă, 
avea vreo patruzeci şi ceva de ani. Era proaspăt
bărbierit, brunet, cu gura cam strâmbă. Ochiul drept
— negru, stângul — verde. Sprâncenele — negre, una
mai pronunţat arcuită decât cealaltă, într-un cuvânt,
un străin, om de pe alte meleaguri.
 Trecând prin dreptul băncii pe care şedeau
redactorul-şef şi poetul, străinul îi privi cu coada
ochiului, se opri un pic, apoi se aşeză pe banca
vecină, la câţiva paşi de cei doi prieteni.
 „Un neamţ...” îşi spuse Berlioz. „Englez... gândi
Bezdomnîi. Ia te uită! Poartă mănuşi! Cum de nu
moare de căldură!”
 Străinul aruncă o privire peste clădirile înalte ce
formau un pătrat în jurul lacului şi se vedea cât de
colo că se afla pentru întâia oară prin aceste locuri şi
că-i stârneau interesul. Ochii i se opriră la etajele de
sus, unde în geamurile ferestrelor se răsfrângea
sclipirea soarelui care avea să-l părăsească pentru
totdeauna pe Mihail Alexandrovici; apoi, străinul îşi
mută privirea în jos, unde geamurile începeau să
capete culorile amurgului, zâmbi condescendent şi
ironic unui gând ascuns, făcu ochii mici, îşi puse
mâinile pe măciulia bastonului şi-şi propti bărbia în
ele.
 — Tu, Ivan, zise Berlioz, ai zugrăvit cu ironie şi
foarte izbutit, de pildă, naşterea lui Isus, fiul lui
Dumnezeu, dar buba e că încă înaintea lui Isus s-au
născut un şir întreg de fii ai Domnului, ca, de pildă,
Attis din Frigia. Mai pe scurt, nici unul din ei, de
fapt, nu s-a născut cu adevărat, n-a existat, după
cum n-a existat nici Isus, şi se impune ca în loc să
descrii naşterea lui Isus sau, să zicem, venirea
magilor, să vorbeşti despre zvonurile stupide legate 
de această venire. Altfel, din povestirea ta reiese că
Isus s-a născut într-adevăr!...
 Bezdomnîi încercă să-şi curme sughiţul care-l
secătuise de puteri; îşi opri răsuflarea, dar asta-l făcu
să sughiţă mai chinuitor şi mai zgomotos; în aceeaşi
clipă Berlioz îşi întrerupse prelegerea, întrucât
străinul se ridică deodată şi veni spre cei doi scriitori,
care-l priveau miraţi.
 — Vă rog să mă iertaţi, vorbi omul cu accent
străin, dar fără a stâlci cuvintele, că-mi permit, deşi
nu ne cunoaştem, însă obiectul discuţiei
dumneavoastră ştiinţifice este atât de interesant,
încât...
 Astfel vorbind, îşi scoase politicos bereta, şi celor
doi prieteni nu le mai rămase altceva de făcut decât
să se ridice şi să-l salute.
 „Mai degrabă-i francez...” gândi Berlioz.
 „O fi polonez?...” gândi Bezdomnîi.
 Se cuvine să adăugăm că străinul îi făcu poetului
o impresie foarte proastă de cum deschise gura; în
schimb lui Berlioz îi plăcu; de fapt, nu asta este
expresia potrivită, ci, cum să zic... Îi stârni
curiozitatea.
 — Îmi îngăduiţi să mă aşez lângă dumneavoastră?
zise politicos străinul, şi cei doi, mai mult în silă, îi
făcură loc între ei, iar omul se instală sprinten la
mijloc, intrând direct în discuţie. Dacă am auzit bine,
aţi binevoit să afirmaţi că Isus nu a existat? întrebă
el, fixându-l pe Berlioz cu ochiul stâng — cel verde.
 — Da, aţi auzit bine, confirmă reverenţios Berlioz,
tocmai asta spuneam.
 — Ah, ce interesant! exclamă străinul.
 „Ce dracu o fi vrând şi ăsta?” se întrebă
Bezdomnîi, încruntându-se. 
 — Şi dumneavoastră eraţi de acord? se informă
necunoscutul, întorcându-se spre Bezdomnîi.
 — Sută-n sută! confirmă poetul, căruia îi plăcea
să se exprime colorat şi în metafore.
 — Uimitor! exclamă interlocutorul nepoftit şi,
privind cu precauţie în jur şi coborându-şi vocea
gravă, urmă: Iertaţi-mă că vă plictisesc atâta, dar,
după cum am înţeles, dumneavoastră, pe deasupra,
nu credeţi nici în Dumnezeu? Spunând aceasta, făcu
nişte ochi speriaţi şi adăugă: Vă jur că n-am să suflu
o vorbă nimănui!
 — Da, nu credem în Dumnezeu, confirmă Berlioz
cu o umbră de zâmbet pe buze, amuzat de spaima
turistului străin, dar despre asta se poate vorbi liber,
cu voce tare.
 Străinul se lăsă pe speteaza băncii şi întrebă cu
glas piţigăiat, de curios ce era:
 — Sunteţi atei?!
 — Da, suntem atei, răspunse zâmbind Berlioz, iar
Bezdomnîi gândi, înfuriindu-se: „Ian te uită cum se
ţine scai de noi şmecherul ăsta din străinătăţuri!”
 — O, e încântător! strigă uimitorul personaj,
răsucindu-şi capul când la dreapta, când la stânga şi
măsurându-i cu privirea pe cei doi literaţi.
 — În ţara noastră, ateismul nu mai miră pe
nimeni, remarcă Berlioz cu politeţe diplomatică.
Marea majoritate a populaţiei noastre, devenind
conştientă, de mult nu mai crede în poveştile cu
Dumnezeu.
 Aici, străinul făcu următoarea figură: se ridică în
picioare şi îi strânse mâna redactorului-şef, uluit,
însoţindu-şi gestul cu cuvintele:
 — Daţi-mi voie să vă mulţumesc din tot sufletul! 
 — Pentru ce, mă rog, îi mulţumiţi? se interesă
Bezdomnîi, clipind des din ochi.
 — Pentru informaţia extrem de valoroasă şi
deosebit de interesantă pentru mine, care călătoresc,
îl lămuri ciudatul străin ridicând semnificativ degetul
arătător.
 Informaţia importantă făcuse, după cât se vedea,
într-adevăr, o impresie puternică asupra turistului,
deoarece-şi roti ochii speriaţi peste case, de teamă
parcă să nu apară cumva la fiecare fereastră câte un
ateu.
 „Nu, nu-i englez”, hotărî Berlioz, iar Bezdomnîi se
întrebă: „Interesant, unde-o fi învăţat să turuie aşa
ruseşte?” şi se încruntă din nou.
 — Dar permiteţi-mi să vă pun o întrebare, urmă
noul sosit, după câteva clipe de neliniştită cugetare,
cum rămâne cu demonstrarea existenţei lui
Dumnezeu, cu argumentele, care, după cum se ştie,
sunt exact cinci la număr?
 — Din păcate, răspunse compătimitor Berlioz, nici
unul din aceste argumente nu face doi bani, şi
omenirea le-a trecut de mult la arhivă. Sunteţi, cred,
de acord că, raţional, nu poate fi vorba de nici o
demonstrare a existenţei lui Dumnezeu.
 — Bravo! strigă străinul. Bravo! Aţi reprodus
întocmai ideea bătrânului şi neobositului Immanuel,
cu privire la această temă. Dar iată nostimada: el a
dărâmat cu desăvârşire toate cele cinci argumente, ca
apoi, râzând parcă de sine însuşi, să emită un al
şaselea, al său personal.
 — Nici argumentul lui Kant, obiectă cu un zâmbet
subtil eruditul redactor-şef, nu este convingător. Nu
degeaba spune Schiller că raţionamentul lui Kant în 
această problemă îi poate satisface numai pe sclavi,
iar Strauss râdea pur şi simplu de acest argument.
 În timp ce vorbea, Berlioz se întreba în sine:
„Cine-o fi totuşi tipul ăsta? Şi cum de vorbeşte atât
de bine ruseşte?”
 — Pentru argumentele lui, Kant ăsta ar merita
băgat pe vreo trei ani la răcoare, la Solovki! trânti, din
senin, Ivan Nikolaevici.
 — Ivan! şopti stânjenit Berlioz.
 Dar propunerea de a-l expedia pe Kant la Solovki
nu avu darul să-l uimească pe necunoscut, ci,
dimpotrivă, îl făcu să se extazieze.
 — Exact, exact, vocifera el, şi ochiul stâng, cel
verde, cu care îl fixa pe Berlioz, scapără. Acolo îi e
locul! Că doar i-am zis eu atunci, la dejun: „Orice aţi
spune, domnule profesor, aţi născocit ceva ce nu stă
în picioare. O fi, poate, inteligent, însă prea-i de
neînţeles. Lumea o să facă haz pe seama
dumneavoastră.”
 Berlioz holbă ochii de uimire. „La dejun?... I-a zis
lui Kant?!... Ce tot îndrugă ăsta?” se întrebă el.
 — Numai că, urmă străinul, adresându-se
poetului, fără să se simtă jenat de mirarea lui Berlioz,
nu-i cu putinţă să fie trimis la Solovki, dat fiind că de
o sută de ani şi mai bine bătrânul sălăşluieşte pe
meleaguri mult mai îndepărtate decât Solovki şi nu
poate fi scos de acolo cu nici un chip — vă asigur.
 — Păcat! replică arţăgos poetul.
 — Şi mie îmi pare rău, se declară de acord
necunoscutul, şi ochiul îi scapără. Mă nelinişteşte
însă un lucru: dacă Dumnezeu nu există, atunci se
pune întrebarea: cine îndrumă viaţa omului şi, în
general, toată rânduiala de pe pământ? 
 — Omul le îndrumă pe toate, se grăbi Bezdomnîi
să dea un răspuns răspicat la această chestiune, ce-i
drept, nu prea clară.
 — Să-mi fie cu iertare, obiectă blând
necunoscutul, ca să îndrumi, trebuie să ai un plan
cât de cât exact pentru o perioadă mai lungă de timp.
Or, daţi-mi voie să vă întreb, cum poate îndruma
omul lucrurile, când el nu numai că nu-i în stare să
întocmească un asemenea plan, chiar şi pentru un
timp derizoriu de scurt, să zicem, de o mie de ani, dar
nici măcar să garanteze pentru ziua de mâine a
propriei lui persoane? într-adevăr — aici
necunoscutul se întoarse spre Berlioz — închipuiţi-vă
că dumneavoastră, de pildă, o să-ncepeţi să
îndrumaţi, să dispuneţi de dumneavoastră şi de alţii,
într-un cuvânt, ca să zic aşa, să prindeţi gust, şi
deodată... faceţi... he... he... un cancer la plămâni...
Spunând aceasta, străinul zâmbi dulce, ca şi cum
gândul la cancerul pulmonar îi făcea plăcere... Da, un
cancer... repetă el cuvântul răsunător, îngustându-şi
ochii ca un motan, şi iată că s-a isprăvit cu
îndrumarea dumneavoastră!... Nu vă mai interesează
nimic altceva decât propria dumneavoastră soartă.
Rudele încep să vă mintă în faţă. Simţind că nu-i a
bine, consultaţi urgent medicii, apoi apelaţi la
şarlatani şi uneori, chiar şi la ghicitoare. Toate
acestea sunt lipsite de sens, o ştiţi şi dumneavoastră
foarte bine. Deznodământul este tragic: cel care, mai
ieri, socotea că îndrumă, conduce — se pomeneşte
dintr-o dată întins ţeapăn într-o cutie de lemn, iar cei
din jur, dându-şi seama că nu mai e bun de nimic, îl
ard într-un cuptor. Dar se poate întâmpla şi mai rău:
îşi pune omul în gând să plece la Kislovodsk —
străinul îl aţinteşte printre gene pe Berlioz — un 
lucru dintre cele mai banale, s-ar părea, uşor de
realizat, dar nici asta nu izbuteşte să facă, pentru că,
aşa, din pricini neştiute, alunecă pe neaşteptate şi
nimereşte sub roţile unui tramvai! Puteţi susţine că a
îndrumat chiar el lucrurile în felul ăsta? Nu ar fi mai
corect să credem că altcineva a decis în privinţa lui?
 La aceste cuvinte, necunoscutul chicoti din caleafară de ciudat.
 Berlioz ascultase cum nu se poate mai atent
povestea neplăcută despre cancer şi tramvai şi
începură să-l chinuiască nişte gânduri confuze,
alarmante. „Ăsta nu-i străin... Nu-i venit de peste
hotare... Îşi spunea el, e un individ cum nu se poate
mai bizar... Dar mă întreb, totuşi, cine e?...”
 — Doriţi o ţigară, nu-i aşa? îl întrebă deodată
necunoscutul pe Bezdomnîi. Ce marcă preferaţi?
 — Aveţi la alegere? îl întrebă posomorât poetul,
care-şi terminase ţigările.
 — Din care preferaţi? repetă necunoscutul.
 — Ei bine, „Marca noastră”, îl informă, furios,
Bezdomnîi.
 Necunoscutul scoase numaidecât din buzunar
portţigaretul şi-l oferi lui Bezdomnîi.
 — Poftim, serviţi „Marca noastră”...
 Pe cei doi literaţi îi ului nu atât faptul că în
portţigaret se găseau tocmai ţigările „Marca noastră”,
cât portţigaretul în sine. Era uriaş, din aur fin, şi pe
capacul lui, când îl deschise, sclipi flacăra albastră a
unui triunghi din briliante.
 Aici, literaţii cugetară, fiecare în felul său. Berlioz:
„Da, e un străin”, iar Bezdomnîi: „Ian te uită, al
naibii!”
 Poetul şi cu posesorul portţigaretului îşi aprinseră
câte o ţigară, iar Berlioz, nefiind fumător, refuză. „Va 
trebui să-i ripostez cam aşa, hotărî Berlioz: da, omul
este muritor, nimeni nu neagă acest lucru. Dar
adevărul e că...”
 Nu apucă să rostească aceste cuvinte, că vorbi
străinul:
 — Da, omul este muritor, dar asta n-ar fi încă
nimic. Rău e că lucrurile se petrec uneori subit — aici
e clenciul! Şi că, în general, el nu-i în stare să spună
nici măcar ce va face astă-seară!
 „Ce mod absurd de a aborda chestiunea...” gândi
Berlioz şi ripostă:
 — Ei, asta-i cam exagerat. Cât priveşte seara de
astăzi, ştiu mai mult sau mai puţin exact cum va
decurge. Se înţelege de la sine că, dacă o iau pe
strada Bronnaia, şi acolo o să-mi cadă o cărămidă în
cap...
 — Aşa, din senin, cărămida nu cade în cap
nimănui niciodată, îl întrerupse pe un ton categoric
necunoscutul. În ce mă priveşte, vă asigur că ea nu
vă ameninţă în nici un caz. Dumneavoastră o să
muriţi de altă moarte.
 — Ştiţi, poate, de ce moarte anume? se interesă
Berlioz cu o ironie cum nu se poate mai firească,
antrenându-se într-o discuţie într-adevăr stupidă. Naţi vrea să-mi spuneţi şi mie?
 — Cu plăcere, se grăbi să încuviinţeze străinul. Îl
măsură pe Berlioz cu privirea, ca şi când s-ar fi
pregătit să-i coasă un costum de haine, mormăi
printre dinţi: „Unu, doi... Mercur se află în a doua
casă... luna s-a dus... şase — nenorocire... seara —
şapte...” — după care declară cu glas tare, plin de
voioşie: O să vi se taie capul!
 Bezdomnîi, turbat de furie, se holbă la obraznicul
necunoscut, iar Berlioz îl întrebă, zâmbind strâmb: 
 — Şi cine anume o va face? Duşmanii?
Intervenţioniştii?
 — Nu, urmă răspunsul, o rusoaică, o
comsomolistă.
 — Hm... mârâi Berlioz, enervat de gluma
necunoscutului; asta, vă rog să mă scuzaţi, e puţin
probabil.
 — Şi pe mine vă rog să mă scuzaţi, sări străinul,
însă aşa stau lucrurile. Daţi-mi voie să vă întreb ce
faceţi în seara asta, dacă nu e un secret?
 — Nu-i nici un secret. De aici mă duc pe acasă, în
strada Sadovaia, apoi voi prezida o şedinţă la zece
seara, la Massolit.
 — Nu, asta n-o să se întâmple în nici un caz! rosti
străinul cu o neclintită convingere.
 — De ce, mă rog?
 — Pentru că, urmă el, aţintindu-şi ochii îngustaţi
spre cer, unde, presimţind răcoarea serii, păsări
întunecate însăilau neauzit bolta, pentru că Annuşka
a şi cumpărat uleiul de floarea-soarelui, şi nu numai
că l-a cumpărat, dar l-a şi vărsat. Aşa că şedinţa nu
va mai avea loc.
 După aceste cuvinte, e de la sine înţeles că în
umbra teilor se lăsă tăcerea.
 — Iertaţi-mă, se interesă după o scurtă pauză
Berlioz, uitându-se uluit la străinul care îndrugase
verzi şi uscate, ce amestec au în treaba asta uleiul de
floarea-soarelui... şi numita Annuşka?
 — Îţi spun eu ce amestec au, sări deodată
Bezdomnîi, hotărât, se vede, să declare război
interlocutorului nepoftit. Aţi avut vreodată prilejul,
cetăţene, să vă aflaţi într-un spital de alienaţi?
 — Ivan!... exclamă încet Mihail Alexandrovici. 
 Străinul însă nu se simţi ofensat câtuşi de puţin,
ci râse cu poftă.
 — Am fost, am fost, şi nu o dată! strigă el, tot
râzând, dar fără să-şi ia privirea gravă de la poet.
Unde n-am fost eu! Păcat numai că nu m-am
învrednicit să mă documentez la profesorul psihiatru
despre schizofrenie. Aşa că, vedeţi, Ivan Nikolaevici,
interesaţi-vă personal la dânsul ce înseamnă asta!
 — De unde-mi ştiţi numele?
 — Vai de mine, Ivan Nikolaevici, dar cine nu vă
cunoaşte?
 Spunând aceasta, străinul scoase din buzunar
numărul din Literaturnaia Gazeta apărut în ajun, şi
Ivan Nikolaevici îşi văzu pe prima pagină portretul,
iar dedesubt — versurile. Dar această mărturie a
gloriei şi popularităţii ce-l bucurase încă mai ieri de
astă dată nu-l încânta deloc.
 — Scuzaţi, vă rog, zise el, întunecându-se la faţă.
Puteţi să ne aşteptaţi o clipă? Trebuie să-i spun o
vorbă tovarăşului meu.
 — Cu plăcere! E atât de bine aici, sub tei, exclamă
necunoscutul. Şi, fiindcă veni vorba, nu mă grăbesc
defel.
 — Iată ce-i, Mişa, şopti poetul, trăgându-l pe
Berlioz deoparte, ăsta nu-i turist străin, ci spion. E
emigrant rus, care s-a strecurat în ţară. Ia cere-i
actele, altfel ne scapă...
 — Crezi? rosti în şoaptă, alarmat, redactorul-şef,
şi în sinea lui: „Să ştii că are dreptate...”
 — Poţi să mă crezi, îi hârâi în ureche poetul; face
pe prostul ca să ne tragă de limbă. Ai auzit doar cum
vorbeşte ruseşte. Poetul îi tot dădea înainte,
urmărindu-l cu coada ochiului pe necunoscut, ca nu
cumva acesta să dispară. 
 — Hai să punem mâna pe el, că de nu, o şterge...
Şi-l trase pe Berlioz spre banca unde-l lăsaseră pe
străin.
 Acesta nu mai şedea. Se ridicase în picioare şi-i
aştepta ţinând în mână un carneţel cu scoarţe
cenuşii, un plic elegant şi o carte de vizită.
 — Iertaţi-mă, vă rog, în focul discuţiei noastre am
uitat să mă prezint. Poftiţi cartea mea de vizită,
paşaportul şi invitaţia de a veni la Moscova pentru o
consultaţie, rosti necunoscutul, convingător,
aruncând o privire sfredelitoare celor doi literaţi.
 Aceştia se simţiră jenaţi. „Drace, a auzit tot...”,
gândi Berlioz şi, printr-un gest plin de politeţe, îi
dădu să înţeleagă că nu este necesar să-şi prezinte
actele; în timp ce străinul i le vâra sub nas
redactorului-şef, poetul apucă să citească pe cartea
de vizită, scris cu litere latine, cuvântul „profesor” şi
litera majusculă cu care începea numele — un „W”.
 — Îmi face plăcere să vă cunosc, mormăi între
timp redactorul-şef, fâstâcit, şi necunoscutul băgă
actele din nou în buzunar.
 Relaţiile fiind astfel restabilite, toţi trei se instalară
din nou pe bancă.
 — Aţi fost invitat la noi în calitate de consultant,
profesore? îl întrebă Berlioz.
 — Da, în calitate de consultant.
 — Sunteţi german? se informă Bezdomnîi.
 — E-e-u?... făcu profesorul, căzând deodată pe
gânduri. Da, aş putea zice că sunt german, confirmă
el în cele din urmă.
 — Vorbiţi straşnic ruseşte, remarcă Bezdomnîi.
 — O, sunt poliglot, cunosc foarte multe limbi,
preciză profesorul.
 — Şi ce specialitate aveţi? întrebă, curios, Berlioz. 
 — M-am specializat în magia neagră.
 „Asta-i bună!...” simţi ca un sfredel în creier
Mihail Alexandrovici.
 — Şi... aţi fost invitat, aici, la noi, în specialitatea
asta? întrebă el, bâlbâindu-se.
 — Da, în această specialitate, confirmă profesorul
şi-l lămuri: Aici, la biblioteca de stat, au fost găsite
manuscrise autentice datând din secolul al zecelea,
aparţinând necromantului Herbert de Aurillac. Mi se
cere să le descifrez. Sunt unicul specialist din lume.
 — A-a! Sunteţi istoric? întrebă Berlioz cu uşurare
şi profund respect.
 — Da, sunt istoric, confirmă învăţatul şi adăugă
tam-nesam: Astă-seară, la Patriarşie prudî, va avea
loc o istorie interesantă!
 Spusele lui îi uimiră din nou la culme pe poet şi
pe redactorul-şef: profesorul le făcu semn să vină mai
aproape şi, când se aplecară spre el, şopti:
 — Să ştiţi că Isus a existat.
 — Uitaţi, domnule profesor, replică Berlioz cu un
zâmbet silit, avem toată stima pentru vastele
dumneavoastră cunoştinţe, dar, în ce ne priveşte, ne
menţinem punctul nostru de vedere în această
problemă.
 — Dar nu-i nevoie de nici un punct de vedere,
declară ciudatul profesor, pur şi simplu a existat, şi
atâta tot.
 — Bine, dar se impun totuşi nişte argumente,
începu Berlioz.
 — Nu-i nevoie de nici un fel de argumente, ripostă
profesorul şi urmă, cu glas scăzut, pierzându-şi, nu
se ştie de ce, accentul străin: Totul este cât se poate
de simplu: 
2. Pilat din Pont
 Înfăşurat într-o mantie albă cu căptuşeală
sângerie, cu pas târşâit de cavalerist, în ziua a
paisprezecea a lunii Nisan, lună de primăvară, la
ceasurile dimineţii, ieşi sub colonada dintre cele două
aripi ale palatului lui Irod cel Mare procuratorul
Iudeii, Pilat din Pont.
 Ura de moarte mirosul uleiului de trandafiri, iar
acum totul prevestea o zi proastă, întrucât mirosul
acesta prinse a-l urmări încă din zori.
 I se părea că palmierii şi chiparoşii din grădină
exalau un parfum de trandafiri, că la mirosul specific
al echipamentului de piele şi al sudorii pe care-l
răspândeau soldaţii din escortă se adăuga efluviul
acela blestemat al parfumului de trandafiri.
 Dinspre corpurile caselor aflate în dosul palatului,
unde se instalase cohorta întâi din Legiunea a 12-a
Fulminanta, venită cu procuratorul la Yerushalayim,
prin terasa superioară a grădinii se prelingea până în
colonadă o şuviţă de fum, şi, la acest fum amărui,
care anunţa că în centurii bucătarii se şi apucaseră
să gătească prânzul, se adăuga acelaşi iz de ulei de
trandafiri.
 „O, zei, de ce mă pedepsiţi?... Da, nu mai încape
nici o îndoială, este ea, din nou ea, hemicrania, boală
cumplită, de neînvins, cu dureri ce cuprind o
jumătate a capului... boală fără leac, fără nici o
scăpare... să încerc să ţin capul nemişcat...”
 Pe pardoseala de mozaic, lângă havuz, îl aştepta
jilţul; fără să se uite în jur, procuratorul se aşeză şi
întinse mâna într-o parte.
 Respectuos, secretarul puse în această mână un
pergament. Neputându-şi stăpâni o grimasă de 
durere, procuratorul parcurse cu coada ochiului cele
scrise, înapoie secretarului pergamentul şi rosti
anevoie:
 — Acuzatul e din Galileea? Cazul a fost prezentat
tetrarhului?
 — Da, procuratorule, răspunse secretarul.
 — Şi ce a hotărât tetrarhul?
 — A refuzat să dea o hotărâre definitivă, şi
sentinţa de moarte dată de sinedriu ţi-a trimis-o spre
confirmare ţie, îl lămuri secretarul.
 Obrazul procuratorului zvâcni.
 — Aduceţi-l pe acuzat, porunci el încet.
 Numaidecât, de pe terasa grădinii, sub colonada
balconului, doi legionari aduseră un bărbat de vreo
douăzeci şi şapte de ani şi-l împinseră în faţa jilţului.
Omul purta un hiton albastru, vechi şi rupt. Pe cap
avea o legătură albă cu o cureluşă în jurul frunţii, iar
mâinile îi erau legate la spate. Sub ochiul stâng se
vedea o vânătaie mare, iar în colţul gurii, o zdrelitură
cu sânge închegat. Se uita la procurator cu o
curiozitate plină de nelinişte.
 După câteva clipe de tăcere, procuratorul îl
întrebă cu glas încet, în arameică:
 — Va să zică, tu eşti acela care a instigat poporul
să dărâme templul din Yerushalayim?
 Procuratorul şedea ca o stană de piatră, şi numai
buzele i se mişcară uşor de tot când rosti aceste
cuvinte. Şedea ca o stană de piatră, pentru că se
temea să-şi mişte capul ce-i ardea de o durere
cumplită.
 Apropiindu-se puţin, omul cu mâinile legate vorbi:
 — Om bun! Crede-mă...
 Dar procuratorul, tot nemişcat, îl opri, fără să
ridice glasul: 
 — Mie îmi spui „om bun”? Te înşeli. La
Yerushalayim se şuşoteşte că sunt un monstru
fioros, ceea ce e perfect adevărat, şi adăugă, tot atât
de monoton: să vină centurionul MoarteaŞobolanilor.
 Când centurionul Marcus, din centuria întâi,
poreclit Moartea-Şobolanilor, se înfăţişă înaintea
procuratorului, tuturor li se păru că în balcon s-a
lăsat întunericul. Era cu un cap mai înalt decât cel
mai înalt soldat din legiune, şi atât de lat în umeri,
încât umbri cu desăvârşire discul soarelui ce abia se
arătase la linia orizontului.
 Procuratorul îi spuse centurionului în latineşte:
 — Infractorul acesta îmi zice „om bun”. Scoate-l
câteva clipe de-aici şi lămureşte-l cum trebuie să-mi
vorbească. Dar să nu-l schilodeşti.
Şi toţi, în afară de procuratorul nemişcat ca o
stană de piatră, îl petrecură cu ochii pe MarcusMoartea-Şobolanilor, care făcu un semn cu mâna
celui arestat să-l urmeze. Oriunde apărea
centurionul, toţi îl urmăreau cu privirile, din pricina
staturii înalte, iar cei care-l vedeau pentru întâia oară
rămâneau cu ochii aţintiţi la chipul său desfigurat:
nasul îi fusese când va spart de un german cu o
lovitură de ghioagă.
 Pe mozaic răsunară cizmele grele ale lui Marcus;
omul cu mâinile legate îl urmă cu pas uşor; sub
colonadă se lăsă o tăcere adâncă; în grădină, lângă
balcon, se auzeau gungurind porumbeii, iar în havuz
apa susura un cântec ciudat şi plăcut.
 Procuratorul ar fi vrut să se ridice, să-şi apropie
tâmpla de jetul apei şi să încremenească aşa. Ştia
însă că nici asta nu-i va ajuta. 
 După ce-l scoase pe arestat de sub coloane în
grădină, Moartea-Şobolanilor luă un bici din mâinile
legionarului care stătea la picioarele unei statui de
bronz şi, făcându-şi alene vânt, îl lovi pe arestat peste
umeri. O făcu uşor, fără zel, dar omul, ca şi când i-ar
fi retezat cineva picioarele, se prăbuşi pe dată la
pământ, cu răsuflarea tăiată, alb la faţă şi cu ochii
nemişcaţi, fără urmă de expresie.
 Cu o singură mână, cu stânga, Marcus îl săltă
uşor în aer, ca pe un sac gol, ridicându-l în picioare,
şi vorbi fonfăit, pronunţând stâlcit cuvintele
arameice:
 — Procuratorului roman îi spui „hegemon”. Alte
vorbe nu rosteşti! Să stai smirnă! Ai înţeles, sau te
mai lovesc?
 Arestatul se clătină, dar izbuti să-şi biruie
slăbiciunea; culoarea îi reveni în obraji, îşi trase
răsuflarea şi răspunse cu glas răguşit:
 — Te-am înţeles. Nu mă lovi!
 Peste câteva clipe, se afla din nou înaintea
procuratorului. Răsună un glas stins, bolnav:
 — Numele?
 — Al meu? se interesă grăbit arestatul, exprimând
cu toată fiinţa lui dorinţa de a răspunde cu
înţelepciune, spre a nu-i mai stârni mânia.
 — Pe al meu mi-l ştiu. Nu te preface mai prost
decât eşti. Al tău, rosti încet procuratorul.
 — Yeshua, se grăbi să-i răspundă arestatul.
 — Ai vreo poreclă?
 — Ha-Nozri.
 — De unde eşti de fel?
 — Din oraşul Gamala, răspunse arestatul,
arătând cu un semn al capului că undeva, departe, în
dreapta lui, la miazănoapte, se află oraşul Gamala. 
 — Din ce seminţie eşti?
 — Nu ştiu exact, răspunse vioi arestatul. Nu-i ţin
minte pe părinţii mei. Mi s-a spus că tatăl meu ar fi
fost sirian...!
 — Unde locuieşti?
 — Nicăieri, răspunse sfios arestatul, umblu dintrun oraş în altul.
 — Asta se poate spune scurt, într-un cuvânt —
vagabond, zise procuratorul şi-l mai întrebă: Rude ai?
 — Nu am pe nimeni. Sunt singur pe lume.
 — Carte ştii?
 — Da.
 — Cunoşti vreo limbă în afară de arameică?
 — Da. Elina.
 O pleoapă umflată se ridică uşor, un ochi învăluit
în ceaţa suferinţei se uită fix la arestat. Celălalt ochi
rămase închis. Pilat urmă în elină:
 — Va să zică, tu eşti cel care voiai să dărâmi
templul şi ai îndemnat poporul la săvârşirea acestei
fapte?
 Arestatul se învioră din nou; ochii lui nu mai
exprimau spaimă. Răspunse în elină:
 — Eu, om b... În ochi îi fulgeră groaza, era cât pe
ce să spună ceea ce nu trebuia — eu, hegemon, nu
am pus niciodată la cale dărâmarea templului şi nu
am instigat pe nimeni la săvârşirea acestei fapte
nesăbuite.
 Pe chipul secretarului, gârbovit deasupra mesei
joase, ca să înscrie depoziţia, se citea mirarea. Ridică
privirea, apoi îşi plecă din nou capul asupra
pergamentului.
 — În zi de sărbătoare, o mulţime de oameni se
scurge în acest oraş. Printre ei se află magi, astrologi,
prezicători şi ucigaşi, zise monoton procuratorul, dar 
şi mincinoşi. Tu, de pildă, eşti un mincinos. Aici stă
scris limpede: a instigat poporul să dărâme templul.
O spun mărturiile oamenilor.
 — Aceşti oameni buni, vorbi din nou arestatul şi,
adăugând repede hegemon..., urmă: sunt neştiutori
şi au încurcat tot ce le-am spus. Îndeobşte, încep să
mă tem că încurcătura asta va dăinui multă vreme.
Şi toate astea, pentru că el notează greşit vorbele
mele.
 Urmă o tăcere. Acum, ochii bolnavi ai
procuratorului îşi aţinteau privirea grea asupra
arestatului.
 — Îţi repet pentru ultima oară, nu mai face pe
nebunul, tâlharule, rosti Pilat, sec şi monoton, nu ai
multe la răboj, dar ce stă scris acolo e de ajuns ca să
fii spânzurat.
 — Nu, nu, hegemon, zise arestatul, încordându-se
tot, în dorinţa de a convinge — umblă, umblă mereu
unul cu pergament din piele de ţap în mână şi scrie
tot. Într-o zi mi-am aruncat ochii pe acest pergament
şi m-am îngrozit. Nu rostisem nimic din ceea ce scria
în el. L-am implorat: arde, rogu-te, pergamentul tău!
Dar el mi l-a smuls din mână şi a fugit.
 — Cine era? întrebă în silă Pilat, trecându-şi
mâna peste tâmplă.
 — Levi Matei, răspunse cu bunăvoinţă omul;
strângea dările; m-am întâlnit cu el prima dată pe
drumul spre Betfaghe, în locul unde iese în clin o
grădină de smochini, şi am stat de vorbă cu dânsul.
La început, s-a purtat duşmănos cu mine şi chiar ma jignit, adică a crezut el că mă jigneşte, făcându-mă
câine. Spunând aceasta, arestatul zâmbi: eu nu văd
nimic rău în acest animal, şi cuvântul n-are de ce să
mă supere. 
 Secretarul nu mai notă nimic, aruncând cu coada
ochiului o privire mirată, nu arestatului, ci
procuratorului.
 — ... Dar, după ce m-a ascultat, Levi s-a mai
îmblânzit, urmă Yeshua; până la urmă a aruncat
banii în drum, spunând că merge cu mine să
pribegească...
 Pilat zâmbi neîncrezător, rânjindu-şi dinţii
galbeni, cu obrazul bolnav nemişcat, şi rosti,
întorcându-se cu tot trupul spre secretar:
 — O, cetatea Yerushalayimului! Câte nu se aud în
ea! Auziţi! Cel ce strânge dările a aruncat banii în
drum!
 Neştiind ce să răspundă la aceste vorbe,
secretarul socoti de cuviinţă să repete zâmbetul lui
Pilat.
 — Mi-a spus că din ziua aceea urăşte banii,
lămuri Yeshua faptele ciudate ale lui Levi Matei şi
adăugă: De atunci, Levi e tovarăşul meu de drum.
 Rânjind mereu, procuratorul se uită la arestat,
apoi la soarele ce se înălţa neabătut tot mai sus
deasupra statuilor ecvestre de pe hipodromul ce se
întindea jos, departe, în dreapta, şi deodată, cu un fel
de chin sâcâitor, se gândi că lucrul cel mai simplu ar
fi să-l alunge din balcon pe tâlharul acesta ciudat,
rostind numai două cuvinte: „la spânzurătoare”. Să
alunge şi escorta, să plece de sub colonadă, să intre
în palat, să poruncească să i se facă întuneric în
odaie, să se trântească pe pat, să ceară apă rece, săşi strige cu glas jalnic câinele, pe Banga, şi să i se
plângă de hemicranie. Şi prin capul chinuit al
procuratorului trecu deodată, ademenitor, gândul la
otravă. 
 Îl privea cu ochii tulburi pe omul din faţa sa şi
câtva timp nu scoase o vorbă, chinuindu-se să-şi
aducă aminte de ce la acest ceas de arşiţă al
dimineţii, sub soarele necruţător al
Yerushalayimului, stă dinaintea lui arestatul acesta
cu chipul desfigurat de pe urma bătăilor îndurate şi
ce întrebări inutile va trebui să-i mai pună.
 — Levi Matei? întrebă cu glas răguşit bolnavul şi
închise ochii.
 — Da, Levi Matei, auzi el glasul metalic, chinuitor.
 — Dar ce spuneai tu mulţimii din piaţă despre
templu?
 Glasul acesta, ce străpungea parcă tâmpla lui
Pilat, era negrăit de chinuitor; şi acest glas rostea:
 — Eu, hegemon, spuneam că se va prăbuşi
templul credinţei vechi şi se va înălţa un nou templu
— al adevărului. Am vorbit aşa, ca să fie mai pe
înţelesul oamenilor.
 — Pentru ce, vagabondule, ai tulburat în piaţă
minţile oamenilor cu vorbele tale, povestind despre
un adevăr de care n-ai habar? Ce este adevărul?
 Vorbind, procuratorul gândea: „O, zei! Îi iau un
interogatoriu fără rost... Mintea nu mă mai ajută
deloc...” Şi din nou i se năzări o cupă cu licoare
întunecată. „Otravă, vreau otravă...”
 Auzi iar glasul acela:
 — Adevărul e, în primul rând, că te doare capul, şi
te doare atât de tare, încât te gândeşti cu laşitate săţi curmi zilele. Nu numai că nu eşti în stare să
vorbeşti cu mine, dar îţi e greu chiar să mă şi
priveşti. Iar acum, fără să vreau, sunt călăul tău,
ceea ce mă mâhneşte. Nu te poţi gândi la nimic şi
doreşti doar să vină câinele tău, singura vietate, 
pesemne, de care eşti legat. Dar chinurile tale se vor
sfârşi de îndată, are să-ţi treacă durerea de cap.
 Secretarul holbă ochii, aţintindu-i asupra
arestatului, şi se opri din scris.
 Pilat îl fixă cu o privire chinuitoare pe arestat şi
descoperi că soarele se înălţase destul de sus,
deasupra hipodromului, că o rază pătrunsese sub
colonadă şi se strecura acum spre sandalele scâlciate
ale lui Yeshua, care se ferea de soare.
 Procuratorul se ridică din jilţ, îşi strânse capul în
mâini, şi pe faţa lui gălbuie, bărbierită, se întipări
groaza. În clipa următoare, izbuti să se stăpânească
printr-un efort al voinţei şi se lăsă din nou în jilţ.
 În timpul acesta, arestatul nu contenea să
vorbească, dar secretarul nu mai nota nimic, ci,
stând, cu gâtul întins, ca un gânsac, se străduia să
nu piardă nici un cuvânt.
 — Iată, durerea a pierit, urmă arestatul, uitânduse cu adâncă bunăvoinţă la Pilat, şi sunt tare
bucuros. Te-aş sfătui, hegemon, să părăseşti pentru
o vreme palatul şi să te plimbi pe jos, undeva prin
împrejurimi, chiar şi prin grădinile de pe Golgota.
Furtuna se va dezlănţui... (Yeshua se întoarse spre
soare, îşi îngustă ochii)... mai târziu, spre seară. O
plimbare ţi-ar fi de mare folos, şi eu te-aş însoţi cu
plăcere. Mi-au trecut prin minte unele gânduri noi,
care, cred, ar putea să-ţi pară vrednice de luareaminte; ţi le-aş împărtăşi cu plăcere, cu atât mai
mult, cu cât pari un om foarte înţelept. (Secretarul se
făcu palid ca moartea şi lăsă să-i scape sulul pe
podea.) Din nefericire, eşti prea închis în tine, urmă
arestatul, pe care nimeni nu-l întrerupea, şi ai
pierdut cu desăvârşire încrederea în oameni. Că doar
nu-i îngăduit, recunoaşte, să-ţi dăruieşti toată
dragostea de care eşti în stare unui câine. Săracă ţi-e
viaţa, hegemon, şi, spunând aceasta, Yeshua îşi
îngădui să zâmbească.
 Secretarului nu-i venea să-şi creadă urechilor.
Dar era nevoit s-o facă. Se strădui deci să-şi
imagineze ce formă capricioasă anume va îmbrăca
mânia procuratorului, impulsiv din fire, la auzul
acestei nemaipomenite obrăznicii. Dar nu izbuti să-şi
imagineze asta, cu toate că-l cunoştea bine pe
procurator.
 Atunci răsună glasul spart, răguşit, al
procuratorului, care porunci pe latineşte:
 — Dezlegaţi-i mâinile.
 Un legionar din escortă îşi lovi lancea de pământ,
o trecu altuia, se apropie şi desfăcu frânghiile
arestatului. Secretarul ridică sulul de jos, hotărât să
nu noteze deocamdată nimic şi să nu se mire de
nimic.
 — Recunoşti, întrebă Pilat încet, în elină, că eşti
un mare vraci?
 — Nu, procuratorule, nu sunt vraci, răspunse
arestatul, frecându-şi cu desfătare încheietura
stacojie, umflată şi amorţită a mâinii.
 Cu o căutătură aspră, zvârlită pe sub sprâncene,
Pilat îl sfredelea pe arestat, iar ochii lui nu mai erau
acum tulburi, în ei apăruseră bine cunoscutele
scăpărări.
 — Nu te-am întrebat, zise procuratorul, cunoşti
cumva şi limba latină?
 — Da, o cunosc, răspunse arestatul.
 Obrajii gălbui ai lui Pilat se îmbujorară; întrebă pe
latineşte:
 — Cum de ţi-ai dat seama că am vrut să-mi strig
câinele? 
 — Foarte simplu, răspunse arestatul, tot în
latineşte. Îţi plimbai mâna (arestatul repetă gestul lui
Pilat), ca şi cum ai fi vrut să mângâi un câine, iar
buzele tale...
 — Da, încuviinţă Pilat.
 Urmă o clipă de tăcere. Apoi Pilat îl întrebă în
elină:
 — Aşadar, eşti vraci?
 — Nu, nu, răspunse cu vioiciune arestatul. Credemă, nu sunt vraci.
 — Bine, dacă vrei ca asta să rămână o taină, fie.
Nu are o legătură nemijlocită cu cazul tău. Afirmi,
deci, că n-ai îndemnat oamenii la dărâmarea... sau
incendierea, sau distrugerea pe altă cale a templului?
 — Nu am îndemnat pe nimeni, hegemon, repet, la
astfel de fapte. Par eu un om slab de minte?
 — E adevărat, nu pari un om slab de minte,
răspunse încet procuratorul, cu un zâmbet, dar un
zâmbet înfricoşător. Jură atunci că aşa ceva nu s-a
întâmplat.
 — Pe ce vrei să-ţi jur? întrebă, înviorându-se
vădit, omul cu mâinile dezlegate.
 — Chiar şi pe viaţa ta, îi ceru procuratorul, şi e
tocmai momentul să juri pe viaţa ta, deoarece, află de
la mine, ea atârnă de un fir de păr.
 — Nu crezi, cumva, hegemon, că tu ai atârnat-o?
îl întrebă arestatul. Dacă o crezi, te înşeli amarnic.
 Pilat tresări şi-i răspunse printre dinţi:
 — Pot să tai firul acesta.
 — Şi în privinţa asta te înşeli, îl contrazise
arestatul, cu un zâmbet senin, ducându-şi mâna
pavăză la ochi, spre a se feri de lumina soarelui.
Recunoşti că nu poate să-l taie decât cel care a
atârnat viaţa mea de acest fir? 
 — Da, da, rosti, zâmbind, Pilat, acum nu mă
îndoiesc defel că tot soiul de gură-cască din
Yerushalayim s-au ţinut după tine, pas cu pas. N-am
habar de cel ce ţi-a atârnat limba în gură, dar e bine
atârnată. Ia spune, e adevărat că ai intrat în
Yerushalayim prin Poarta Susa, călare pe un asin,
însoţit de gloata care te aclama ca pe un proroc?
 Spunând aceasta, procuratorul făcu un gest spre
sulul de pergament.
 Arestatul îl privi cu nedumerire.
 — Nici măcar nu am asin, hegemon, zise el. Am
intrat în Yerushalayim într-adevăr prin Poarta Susa,
dar pe jos, însoţit doar de Levi Matei, şi nimeni nu a
strigat nimic, deoarece nimeni nu mă cunoştea
atunci la Yerushalayim.
 — Dar tu îi cunoşti cumva, urmă Pilat, cu ochii
ţintă la Yeshua, pe Dismas, Hestas şi pe Baraba?
 — Nu-i cunosc pe aceşti oameni buni, răspunse
arestatul.
 — Spui adevărul?
 — Adevărul.
 — Şi acum, răspunde, pentru ce tot zici „oameni
buni”? Le spui tuturor aşa?
 — Tuturor, încuviinţă arestatul, oameni răi nu
sunt pe lume.
 — Pentru prima oară aud una ca asta, zâmbi
ironic Pilat. Dar poate că nu cunosc destul viaţa!...
Nu e nevoie să notezi mai departe, se întoarse el spre
secretar, deşi acesta nu mai nota nimic, şi urmă,
adresându-se din nou arestatului: Ai citit despre asta
în vreo carte elinească?
 — Nu, cu mintea mea am ajuns să cuget astfel.
 — Şi propovăduieşti lucrul ăsta?
 — Da. 
 — Şi centurionul Marcus, de pildă, poreclit
Moartea-Şobolanilor, cum e după părerea ta, bun?
 — Da, răspunse arestatul, e bun; însă, ce-i drept,
e un nefericit. De când oamenii buni l-au sluţit, a
devenit aspru şi crud. Ar merita să se ştie cine l-a
schilodit.
 — Îţi spun eu, bucuros, îi răspunse Pilat, fiindcă
am fost de faţă. Oamenii buni se năpusteau asupra
lui, ca nişte câini asupra ursului. Germanii îl
apucaseră de gât, de mâini şi de picioare. Manipul-ul
de infanterie căzuse în încercuire, şi, dacă din flanc
nu ar fi pătruns un escadron de cavalerie, pe care îl
comandam eu, tu, filozofule, nu ai mai fi avut ocazia
să stai de vorbă cu Moartea-Şobolanilor. Acestea s-au
petrecut în bătălia de la Idistaviso, în Valea
Fecioarelor.
 — Dacă aş fi putut sta de vorbă cu el, zise deodată
visător arestatul, sunt convins că s-ar fi schimbat
mult.
 — Presupun, se grăbi să riposteze Pilat, că nu i-ar
fi făcut plăcere legatului legiunii, dacă ai fi încercat
să vorbeşti cu vreunul din ofiţerii sau soldaţii săi. De
altfel, asta nici nu se va întâmpla, spre norocul
tuturor, şi cel dintâi care va avea grijă de lucrul
acesta voi fi eu.
 În clipa aceea, sub colonadă, veni în zbor ca o
săgeată o rândunică; descrise un cerc sub plafonul
aurit, coborî mai jos, gata-gata să atingă cu aripa-i
ascuţită chipul statuii de bronz dintr-o firidă şi
dispăru apoi după capitelul unei coloane. Plănuise,
poate, să-şi facă acolo cuibul.
 Cât ţinu zborul rândunicii, în capul
procuratorului, acum limpede şi uşor, se închegă
următoarea formulă: interogându-l cu de-amănuntul 
pe filozoful vagabond Yeshua, poreclit Ha-Nozri,
hegemonul nu a găsit elementele constitutive ale unei
infracţiuni, şi, mai ales, nu a constatat nici o legătură
între faptele lui Yeshua şi tulburările ce avuseseră loc
cu puţin înainte de Yerushalayim. Filozoful vagabond
s-a dovedit a fi un alienat mintal şi, drept urmare a
acestei constatări, procuratorul nu confirmă sentinţa
de moarte a lui Ha-Nozri, dată de Micul Sinedriu.
Având în vedere că vorbele utopice, scornite de
mintea tulburată a lui Ha-Nozri, ar putea să provoace
tulburări la Yerushalayim, procuratorul îl va exila pe
Yeshua din Yerushalayim şi-l va închide în Cezareea,
pe ţărmul Mării Mediterane; cu alte cuvinte, chiar
acolo unde se află reşedinţa procuratorului.
 Rămânea doar să dicteze secretarului hotărârea
luată.
 Aripile rândunicii fâlfâiră chiar deasupra capului
hegemonului, pasărea zvâcni spre bazinul havuzului
şi zbură de sub colonadă în grădină. Procuratorul
ridică ochii şi, aţintindu-i asupra arestatului, zări
lângă acesta o trâmbă de colb aprinzându-se parcă şi
strălucind în soare.
 — Asta e totul în legătură cu el? îl întrebă Pilat pe
secretar.
 — Din păcate, nu, declară pe neaşteptate
secretarul, întinzându-i lui Pilat un alt pergament.
 — Ce mai e? se încruntă procuratorul.
 După ce citi pergamentul, se schimbă şi mai tare
la faţă. Pesemne un val de sânge negru îi năvăli în
obraz şi de-a lungul gâtului, sau poate alta fu pricina
că pielea lui îşi pierdu nuanţa gălbuie, bătând acum
în cafeniu, iar ochii i se afundară parcă în orbite.
 Probabil că tot sângele o fi fost de vină, sângele
care-i năvălise în cap şi-i pulsa în tâmple, fapt este că
procuratorului i se tulbură vederea. I se năzări
deodată că vede cum capul arestatului începe să
plutească şi apoi se face nevăzut, iar în locul lui
apare un altul, pleşuv, cu o cunună de aur, cu zimţi
rari; pe frunte avea o rană rotundă, deschisă, unsă
cu alifie. O gură ştirbă, căzută, cu buza de jos
atârnându-i capricioasă. Lui Pilat i se năzări deodată
că nu mai vede coloanele trandafirii ale balconului,
că acoperişurile depărtate ale Yerushalayimului au
dispărut, că totul s-a cufundat în desişul verde al
grădinilor. Ceva straniu se întâmpla şi cu auzul lui:
se făcea, ca şi când undeva, departe, răsună încet şi
ameninţător trâmbiţele şi se aude limpede o voce
nazală, însăilând trufaş cuvintele: „Legea cu privire la
lezmajestate...”
 Gândurile porniră să zboare, scurte, fără şir,
neobişnuite. „Sunt pierdut!...” Apoi: „Suntem
pierduţi!...” Şi un altul, cu totul absurd, printre ele,
despre nu se ştie ce nemurire, şi nemurirea aceasta îi
trezi un simţământ de jale insuportabilă.
 Pilat se încorda tot, alungă vedenia, îşi întoarse
privirea spre balcon, şi din nou ochii lui întâlniră
ochii omului arestat.
 — Ascultă, Ha-Nozri, vorbi procuratorul, uitânduse cam ciudat la Yeshua — chipul procuratorului era
ameninţător, dar în ochi i se cuibărise neliniştea —,
ai vorbit cândva despre marele cezar? Răspunde! Ai
vorbit?... Sau... nu... ai vorbit?
 Pilat lungi cuvântul „nu” ceva mai mult decât se
cuvine în timpul unei judecăţi şi, în privirea
îndreptată spre Yeshua, îi trimise acestuia un gând,
pe care ar fi vrut parcă să i-l sugereze.
 — E uşor şi plăcut să spui adevărul, observă
arestatul. 
 — Nu am nevoie să ştiu, ripostă Pilat cu glas
înăbuşit, plin de ură, dacă îţi este plăcut sau
neplăcut să spui adevărul. Dar va trebui să-l
mărturiseşti. Cântăreşte-ţi însă fiecare cuvânt, altfel
te aşteaptă moartea. O moarte nu numai de
neînlăturat, dar şi chinuitoare.
 Nimeni nu ştia ce se petrecuse cu procuratorul
Iudeii: el îşi îngădui să ridice mâna, apărându-se
parcă de o rază de soare şi, ţinând-o aşa ca pe un
scut, să-i trimită arestatului o privire care dădea de
înţeles ceva.
 — Aşadar, răspunde, urmă el, îl cunoşti pe un
oarecare Iuda din Kiriat şi ce anume i-ai vorbit, dacă
i-ai vorbit, despre cezar?
 — Lucrurile s-au petrecut aşa, începu să
povestească, bucuros, arestatul; alaltăieri seara,
lângă templu, am făcut cunoştinţă cu un tânăr, care
mi-a zis că este din oraşul Kiriat şi că îl cheamă Iuda.
M-a poftit la el acasă, în Oraşul de Jos, şi m-a
ospătat...
 — E om bun? întrebă Pilat, şi o lucire diabolică îi
fulgeră în ochi.
 — Foarte bun, şi un om care vrea să ştie tot,
încuviinţă arestatul; era tare curios să-mi cunoască
ideile, s-a arătat cât se poate de primitor...
 — A aprins făcliile... strecură printre dinţi, în
tonul lui Yeshua, Pilat, şi ochii îi scânteiară.
 — Chiar aşa, urmă Yeshua, mirându-se oarecum
cât de bine informat era procuratorul; m-a rugat să-i
spun ce gândesc despre stăpânire. ÎI interesa nespus.
 — Şi ce ai răspuns? întrebă Pilat. Vrei să zici,
poate, că ai uitat ce i-ai spus atunci? Şi în tonul
procuratorului nu se mai desluşea nici o speranţă. 
 — Printre altele, i-am spus, mărturisi arestatul, că
orice stăpânire e o silnicie, o asuprire a omului şi că
va veni ziua când nu va mai fi nici stăpânirea
cezarilor, nici o altfel de stăpânire. Omul va păşi în
împărăţia adevărului şi a dreptăţii, unde nu va mai fi
trebuinţă de stăpânirea nimănui.
 — Mai departe!
 — Mai departe nu a mai fost nimic, preciză
arestatul; în casă s-au năpustit nişte oameni, care mau legat şi m-au dus la închisoare.
 Străduindu-se să nu-i scape nici o vorbă,
secretarul înşira repede cuvintele pe pergament.
 — N-a fost, nu este şi nu va fi niciodată pe faţa
pământului o stăpânire mai măreaţă şi mai minunată
pentru oameni ca aceea a împăratului Tiberiu! Glasul
frânt, bolnav, al lui Pilat se amplifică. Procuratorul se
uita nu se ştie de ce cu ură la secretar şi la escortă.
Şi nu tu, criminal smintit, eşti cel chemat să-ţi spui
părerea în această privinţă. Scoateţi escorta din
balcon! zbieră deodată Pilat şi, întorcându-se spre
secretar, adăugă: Lasă-mă între patru ochi cu
criminalul, e vorba de un proces politic!
 Soldaţii din escortă îşi ridicară lăncile şi, bocănind
ritmic cu potcoavele încălţărilor, ieşiră din balcon în
grădină, urmaţi de secretar.
 Un timp, doar cântecul apei din havuz tulbură
tăcerea de sub colonadă. Pilat privea cum pe
deasupra ţevii subţiri din havuz apa se umflă treptat
formând un fel de tipsie, cum se destramă marginile
acestei tipsii, cum cade apa în şuviţe.
 Cel dintâi vorbi arestatul.
 — Faptul că am stat de vorbă cu tânărul acela din
Kiriat pare a fi pricinuit o nenorocire. Presimt, 
hegemon, că i se va întâmpla ceva rău şi mi-e tare
milă de el.
 — Cred, îi răspunse procuratorul cu un zâmbet
ironic, ciudat, că mai este pe lumea asta cineva, de
care ar trebui să-ţi fie milă mai mult decât de Iuda
din Kiriat, şi care va avea o soartă cu mult mai rea
decât Iuda!... Aşadar, Marcus-Moartea-Şobolanilor,
călău din convingere şi cu sânge rece, oamenii care,
după cum văd — procuratorul făcu un gest spre
chipul maltratat al lui Yeshua —, te-au bătut pentru
predicile tale, tâlharii Dismas şi Hestas, care
împreună cu complicii lor au omorât patru soldaţi, şi,
în sfârşit, Iuda, trădătorul acela mârşav — sunt cu
toţii oameni buni, după tine?
 — Da, urmă răspunsul.
 — Şi va veni împărăţia adevărului?
 — Va veni, hegemon, întări cu convingere Yeshua.
 — Nu va veni niciodată! zbieră pe neaşteptate
Pilat, cu un glas atât de înspăimântător, încât
Yeshua se dădu înapoi. Tot aşa, cu mulţi ani în
urmă, Pilat strigase călăreţilor săi în Valea
Fecioarelor: „Spintecă-i! Taie-i! Uriaşul MarcusMoartea-Şobolanilor a căzut în mâna duşmanului!”
Procuratorul mai ridică glasul, spart de comenzile
strigate altădată, aşa încât cuvintele să-i fie auzite în
grădină: „Criminal! Criminal! Criminal!” Apoi, cu
vocea scăzută, întrebă: Yeshua Ha-Nozri, tu crezi în
puterea vreunor zei?
 — Dumnezeu este unul, răspunse Yeshua, cred în
El.
 — Atunci, roagă-te lui! Roagă-te mai cu osârdie!
Deşi... — aici glasul lui Pilat se frânse — asta nu are
să te ajute. Nevastă ai? întrebă apoi Pilat, melancolic,
fără să înţeleagă ce-i cu el. 
 — Nu, sunt singur, nu am pe nimeni.
 — Odios oraş, mormăi pe neaşteptate
procuratorul şi umerii îi tresăriră ca şi când s-ar fi
înfiorat; apoi îşi frecă mâinile, spălându-le parcă:
Dacă ai fi fost înjunghiat înainte de a te fi întâlnit cu
Iuda din Kiriat, chiar că ar fi fost mai bine.
 — Ce-ar fi să-mi dai drumul, hegemon? îl rugă pe
neaşteptate arestatul, şi glasul lui avu o nuanţă de
nelinişte. Văd că vor să mă omoare.
 O convulsie schimonosi chipul procuratorului
care, îndreptându-şi spre Yeshua ochii injectaţi,
împânziţi de vinişoare roşii, glăsui:
 — Socoţi, nefericitule, că un procurator roman ar
da drumul unui om care a vorbit ce-ai vorbit tu? O,
zei! Sau crezi oare că sunt gata să-ţi iau locul? Nu
împărtăşesc ideile tale! Şi, ia aminte ce-ţi spun: dacă
din clipa asta mai scoţi un singur cuvânt, dacă mai
vorbeşti cu cineva, atunci păzeşte-te de mânia mea!
îţi repet: păzeşte-te!
 — Hegemon...
 — Taci! urlă Pilat, petrecând cu o căutătură
turbată rândunica ce zburase din nou în balcon.
Veniţi încoace! strigă el apoi.
 Când secretarul şi escorta se întoarseră la locurile
lor, procuratorul confirmă sentinţa de moarte dată de
adunarea Micului Sinedriu criminalului Yeshua HaNozri, iar secretarul notă cuvintele lui Pilat.
 În clipa următoare, în faţa lui Pilat stătea MarcusMoartea-Şobolanilor. Procuratorul îi dădu poruncă
să-l predea pe nelegiuit şefului serviciului secret şi
să-i transmită ordinul ca Yeshua Ha-Nozri să fie
despărţit de ceilalţi condamnaţi, iar gărzii serviciului
secret să i se interzică sub ameninţarea unei pedepse 
crunte orice discuţie cu Yeshua şi orice răspuns la
întrebările acestuia.
 La un semn al lui Marcus, escorta se strânse în
jurul lui Yeshua şi-l scoase din balcon.
 Apoi, dinaintea procuratorului se prezentă un
bărbat de o rară frumuseţe, cu barbă blondă şi pene
de vultur la coif. Pe piept purta podoabe de aur,
reprezentând capete de leu, pe centironul paloşului
plăcuţe tot din aur, iar în picioare avea încălţări cu
talpă triplă, strânse cu şireturi până la genunchi. Pe
umărul stâng îşi aruncase o pelerină purpurie. Era
legatul, comandant al legiunii.
 Procuratorul îl întrebă unde se află în acel
moment cohorta sebastiană. Legatul îl înştiinţă că
această cohortă a împresurat piaţa din faţa
hipodromului, unde sentinţa dată nelegiuiţilor va fi
adusă la cunoştinţa poporului.
 Atunci, procuratorul porunci legatului să
desemneze din cohorta romană două centurii. Una
din ele, sub comanda lui Marcus, va trebui să-i
escorteze pe condamnaţi, carele cu cele necesare
execuţiei şi pe călăi, în drumul spre Golgota, iar, o
dată ajunsă acolo, să împresoare partea ei de sus.
Cealaltă cohortă trebuia trimisă de îndată pe Golgota,
să procedeze neîntârziat la împresurarea locului. În
acelaşi scop, adică pentru a asigura paza muntelui,
procuratorul îi ceru legatului să expedieze într-acolo
un regiment de cavalerie auxiliar — ala siriană.
 Imediat ce legatul părăsi balconul, procuratorul
porunci secretarului să invite la palat pe prezidentul
Sinedriului, pe doi membri ai acestuia, precum şi pe
comandantul gărzii templului din Yerushalayim,
adăugând că roagă să se facă în aşa fel, ca, înainte de 
a ţine sfat cu toţi aceşti oameni, el să poată sta de
vorbă cu prezidentul între patru ochi.
 Ordinul procuratorului a fost îndeplinit prompt şi
întocmai; soarele, care pârjolea în acele zile cu o
înverşunare nemaivăzută Yerushalayimul, nu
apucase să ajungă la zenit, când pe terasa de sus a
grădinii, în dreptul celor doi lei din marmură albă ce
străjuiau scara, se întâlniră procuratorul şi Iosif
Caiafa, marele preot al Iudeii, prezidentul ad-interim
al Sinedriului.
 În grădină stăruia o tăcere adâncă. Ieşind însă de
sub colonadă pe terasa de sus, scăldată în soare,
terasa unde se înălţau palmieri pe picioare gigantice
de elefant şi de unde ochilor procuratorului li se
deschise întreaga panoramă a odiosului
Yerushalayim, cu punţile lui suspendate, cu cetăţile
şi, mai ales, cu acea stâncă indescriptibilă, durată
din marmură, cu solzi de dragon din aur curat în loc
de acoperiş — templul Yerushalayimului —
procuratorul, cu auzul său fin, surprinse departe,
undeva jos, acolo unde un zid de piatră despărţea
terasele inferioare ale grădinii palatului de piaţa
oraşului, un fel de mârâit înfundat, acoperit în
răstimpuri de nişte vaiete sau strigăte slabe, subţiri.
 Procuratorul îşi dădu seama că acolo, în piaţă, se
şi strânsese o mare mulţime de locuitori ai
Yerushalayimului, tulburaţi de ultimele frământări
din oraş, că această mulţime aşteaptă cu nerăbdare
pronunţarea sentinţei şi că de acolo vin şi strigătele
gălăgioşilor vânzători de apă.
 Procuratorul începu prin a-l pofti pe marele preot
în balcon, întrucât afară era o arşiţă cumplită; dar
Caiafa se scuză politicos: nu-şi putea îngădui acest
lucru în ajun de sărbătoare. Pilat îşi tufli gluga pe 
capul său cu un început de chelie şi intră în subiect.
Discuţia decurse în elină.
 Procuratorul îl înştiinţă pe marele preot că a
examinat cazul lui Yeshua Ha-Nozri şi a întărit
sentinţa de condamnare la moarte.
 Astfel, la pedeapsa capitală care urma să fie
aplicată în aceeaşi zi, erau condamnaţi trei tâlhari:
Dismas, Hestas, Baraba; iar, în afară de aceştia, şi
numitul Yeshua Ha-Nozri. Primii doi, care aţâţaseră
mulţimea la răscoală împotriva cezarului şi fuseseră
prinşi, în urma unei lupte, de autorităţile romane,
nu-l priveau decât pe procurator, deci, nu intrau în
discuţie. Pe ceilalţi doi, Baraba şi Ha-Nozri, puseseră
mâna autorităţile locale şi-i osândise Sinedriul.
Potrivit legii, potrivit datinii, unuia dintre cei doi
răufăcători trebuia să i se dea drumul în cinstea
marii sărbători a Paştelui, care începea în ziua aceea.
Aşadar, procuratorul vrea să ştie pe care din cei doi
răufăcători intenţionează să-l elibereze Sinedriul. Pe
Baraba, sau pe Ha-Nozri?
 Caiafa dădu din cap, vrând să arate că întrebarea
îi este limpede, şi răspunse:
 — Sinedriul cere să fie eliberat Baraba.
 Procuratorul ştia prea bine că acesta va fi
răspunsul marelui preot, dar ţelul lui era să arate că
un asemenea răspuns îi trezeşte o adâncă uimire.
 Ceea ce şi făcu Pilat cu multă iscusinţă. Arcurile
sprâncenelor se săltară pe chipu-i semeţ şi
procuratorul, mirat, îl privi drept în ochi pe marele
preot.
 — Mărturisesc, răspunsul acesta m-a uimit, rosti
blând procuratorul; mă tem să nu fie vorba de o
neînţelegere... 
Şi Pilat lămuri mai pe larg ce voia să spună.
Autorităţile romane nu atentează câtuşi de puţin la
drepturile autorităţilor locale religioase; marele preot
ştie bine că aşa este. De data aceasta, însă, e
neîndoielnic vorba de o greşeală. Şi îndreptarea
acestei greşeli interesează, de bună seamă,
autorităţile romane.
 Într-adevăr, fărădelegile săvârşite de Baraba şi de
Ha-Nozri nu se puteau asemui în ceea ce priveşte
gravitatea lor. Dacă al doilea, un om vădit nebun, se
făcuse vinovat prin vorbele sale lipsite de noimă,
rostite la Yerushalayim şi în alte câteva locuri, primul
purta povara unor fapte mult mai grave. Nu numai
că-şi îngăduise să cheme poporul la răzvrătire, dar, la
încercarea de a fi prins, ucisese pe unul din străjeri.
Baraba este cu mult mai primejdios decât Ha-Nozri.
Ţinând seama de cele arătate, procuratorul îl
roagă pe marele preot să revizuiască hotărârea luată
şi să-l elibereze pe acela dintre cei doi osândiţi care se
dovedeşte a fi mai puţin primejdios; şi acesta este,
fără nici o îndoială, Ha-Nozri. Aşadar?...
 Cu glas încet, dar ferm, Caiafa arătă că Sinedriul
a studiat cu luare-aminte faptele celor doi şi aduce
pentru a doua oară la cunoştinţa procuratorului că
intenţionează să-l pună în libertate pe Baraba.
 — Cum? Chiar şi după demersul meu? Demersul
făcut de cel a cărui persoană reprezintă puterea
Romei? Mare preot, repetă pentru a treia oară ce ai
rostit.
 — Şi pentru a treia oară îţi repet că-l vom pune în
libertate pe Baraba, răspunse încet Caiafa.
 Totul se sfârşise şi cei doi nu mai aveau nimic a-şi
spune. Ha-Nozri era pentru totdeauna pierdut, iar
durerile cumplite, necruţătoare, ale procuratorului 
nu mai avea cine să le tămăduiască; ele nu aveau
leac, în afară de moarte. Dar un alt gând străfulgera
mintea lui Pilat. Aceeaşi mâhnire inexplicabilă,
aceeaşi întristare adâncă ce-l mai cuprinsese pe când
şezuse în balcon îi străbătea acum întreaga făptură.
Încercă pe loc să şi-o explice şi explicaţia se dovedi
ciudată: avea senzaţia tulbure că, vorbind cu cel
osândit, nu spusese tot ce avea de spus, nu ascultase
tot ce se cuvenea să asculte.
 Pilat alungă acest gând, care-şi luă zborul într-o
clipă, aşa cum venise. Îşi luă zborul, dar mâhnirea
rămase la fel de inexplicabilă, căci nu i-o putu,
fireşte, explica un alt gând fugar, ce-i trecuse ca
fulgerul prin minte, ca să se stingă de îndată —
„Nemurirea... a venit nemurirea...” A cui nemurire
venise?
 Procuratorul nu înţelese acest lucru; dar gândul la
enigmatica nemurire îl făcu să îngheţe, aşa cum
stătea în bătaia soarelui dogoritor.
 — Bine, zise Pilat, aşa să fie.
 Întoarse capul şi îşi plimbă privirea în jur, uimit
de schimbările petrecute. Pierise tufa încărcată de
trandafiri înfloriţi, pieriseră chiparoşii ce străjuiau
terasa de sus, şi granatul, şi desişul verde al grădinii,
şi statuia albă ascunsă în desiş. Totul pierise; prin
faţa ochilor săi pluti o învolburare stacojie; în ea se
clătinau lujerele unor plante acvatice, care se urniră
din loc cătând cine ştie încotro, iar, împreună cu ele,
se urni şi Pilat. Acum îl stăpânea, arzându-l şi
înăbuşindu-l, cea mai groaznică dintre mânii —
mânia neputinţei.
 — Mă înăbuş, rosti Pilat, mă înăbuş!
 Cu mâna rece, jilavă, îşi smuci paftaua de la
gulerul mantiei, şi aceasta căzu pe nisip. 
 — Astăzi e zăpuşeală, undeva s-a dezlănţuit
furtuna, observă Caiafa, privind întruna chipul
congestionat al procuratorului şi prevăzând toate
chinurile ce-l mai aşteaptă. „O, ce cumplită e luna
Nisan în anul acesta!”
 — Nu, zise Pilat, nu zăpuşeala e de vină, mă
înăbuşă aerul pe care-l respir împreună cu tine,
Caiafa, şi, îngustându-şi ochii, Pilat adăugă cu un
zâmbet: Ia seama, mare preot!
 Ochii negri ai marelui preot scăpărară — şi cu
nimic mai prejos decât o făcuse Pilat puţin înainte —
el aşternu pe chipul său o expresie de adâncă uimire.
 — Ce mi-e dat să aud, procuratorule? răspunse
mândru şi calm Caiafa. Mă ameninţi după sentinţa
dată de Sinedriu, întărită de tine însuţi? Oare e cu
putinţă? Ne-am obişnuit ca procuratorul roman să-şi
măsoare vorbele înainte de a le rosti. De nu ne-ar
auzi careva, hegemon!
 Pilat îşi aţinti ochii stinşi spre marele preot şi,
rânjind, îşi stoarse un zâmbet.
 — Ce spui, mare preot! Cine ar putea să ne audă
aici, în clipa asta? Semăn eu oare cu băieţandrul care
astăzi va fi executat? Mă crezi copil, Caiafa? Ştiu ce
spun şi unde spun. În jurul grădinii e un cordon de
soldaţi, în jurul palatului alt cordon; nici un şoarece
n-ar putea pătrunde aici! Dar nu numai un şoarece,
n-ar putea pătrunde nici ăla, cum îi zice... din Kiriat.
Fiindcă veni vorba, îl cunoşti, mare preot? Da... De-ar
fi pătruns aici unul ca el, s-ar fi căit nespus, de asta
cred că nu te îndoieşti o clipă? Şi să ştii, mare preot,
de azi înainte n-ai să-ţi mai afli liniştea! Nici tu, nici
poporul tău — şi Pilat arătă cu mâna departe, spre
dreapta, acolo unde sus de tot, în înalturi, se profila 
templul cuprins de învăpăierile soarelui — ţi-o spun
eu, Pilat din Pont, călăreţul cu Lancea de Aur!
 — Ştiu, ştiu, răspunse neînfricat Caiafa, cel cu
barba neagră şi ochii îi scăpărară. Înălţă mâna spre
cer şi urmă: Ştie poporul iudeu că-l urăşti de moarte,
şi multe suferinţe ai să-i aduci, dar n-ai să-l poţi
pierde! Dumnezeu o să-l apere. O să ne audă, o să
audă cezarul atotputernic şi o să ne ferească de
cumplitul Pilat.
 — O, nu! strigă Pilat şi, după fiecare cuvânt rostit,
se simţea tot mai uşurat: nu trebuia să se mai
prefacă, nu era nevoie să-şi măsoare vorbele. Prea teai plâns de mine cezarului, şi acum e rândul meu,
Caiafa! Acum are să zboare vestea, dar n-am să i-o
trimit guvernatorului în Antiohia, şi nici la Roma, ci,
de-a dreptul la Capri, însuşi împăratului, ca să afle
că voi, la Yerushalayim, îi scăpaţi de la moarte pe
răzvrătiţii notorii. Şi potolesc eu setea
Yerushalayimului, dar nu cu apă din eleşteul lui
Solomon, cum am vrut atunci spre binele vostru, nu,
nu cu apă! Adu-ţi aminte cum a trebuit să scot de pe
pereţi scuturile cu însemnele împăratului, să mut
oştile de pe un loc pe altul şi, vezi bine, a trebuit să
vin, să văd cu ochii mei ce se petrece la voi! Ţine
minte ce-ţi spun, mare preot, ai să vezi aici, la
Yerushalayim, multe cohorte, da, multe! Sub zidurile
oraşului va veni toată Legiunea Fulminanta, va veni
călărimea arabă; atunci o să auzi tu plânset amar şi
gemete şi atunci o să-ţi aminteşti de Baraba cel
salvat şi ai să regreţi că ai trimis la moarte pe
filozoful cu paşnica lui predică!
 Chipul marelui preot se acoperi de pete roşii, ochii
îi ardeau. Zâmbi, ca şi procuratorul, rânjindu-şi
dinţii, şi răspunse: 
 — Crezi, oare, procuratorule, ceea ce spui în clipa
asta? Nu, nu crezi! Nu pace, o, nu, ne-a adus la
Yerushalayim ademenitorul poporului, şi tu,
călăreţule, o înţelegi perfect. Ai vrut să-l laşi slobod,
ca să răzvrătească mulţimea, să profaneze credinţa şi
să îngenuncheze poporul iudeu sub săbiile romanilor!
Dar eu, mare preot al iudeilor, cât voi trăi pe lume,
nu voi îngădui să fie pângărită credinţa şi voi apăra
poporul! Auzi, Pilat? Zicând aceasta, Caiafa ridică
mâna ameninţător: Ascultă, procuratorule!
 Caiafa tăcu, şi procuratorului i se păru din nou că
aude vuietul mării rostogolindu-se până la zidurile
grădinii lui Irod cel Mare. Venind de jos, vuietul se
ridica până la picioarele, până la faţa procuratorului;
în spatele lui, dincolo de aripile palatului, răsuna
glasul alarmat al trâmbiţelor, scrâşnetul greu al
sutelor de picioare, zăngănit de arme. Procuratorul îşi
dădu seama că infanteria romană pornise conform
ordinului său şi se îndrepta spre locul unde avea să
se desfăşoare parada, înfricoşătoare pentru răsculaţi
şi tâlhari, din preajma execuţiei.
 — Auzi, procuratorule? repetă încet marele preot.
Ai să-mi spui oare — aici marele preot ridică
amândouă mâinile, şi gluga întunecată îi căzu de pe
cap — că toate acestea le-a stârnit jalnicul tâlhar
Baraba?
 Cu dosul palmei, procuratorul îşi şterse fruntea
umedă şi rece, privi în pământ, apoi, scrutând cerul
printre gene, văzu discul de foc al soarelui aproape
deasupra creştetului său, iar umbra lui Caiafa,
strânsă, chircită, la coada unuia dintre lei; şi spuse
încet şi nepăsător:
 — Se apropie de amiază. Ne-am luat cu vorba, dar
trebuie să continuăm. 
 Cerându-şi scuze marelui preot în cuvintele cele
mai alese, Pilat îl pofti să aştepte pe o bancă, la
umbra magnoliei, până ce va chema persoanele
menite să ia parte la o ultimă şi scurtă consfătuire, şi
va mai da un ordin relativ la execuţie.
 Caiafa se înclină politicos, ducându-şi mâna la
inimă, şi rămase în grădină, iar Pilat se întoarse în
balcon. Acolo îi ordonă secretarului ce-l aştepta să-i
poftească în grădină pe legatul legiunii, pe tribunul
cohortei, pe cei doi membri ai Sinedriului, precum şi
pe şeful gărzii templului, care tocmai stăteau în
aşteptare pe terasa de jos a grădinii, într-un chioşc
rotund cu havuz. Adăugând că nu va întârzia să se
alăture celor din grădină, Pilat se retrase în palat.
 În timp ce secretarul îi chema pe cei ce urmau să
ia parte la sfat, într-o încăpere cu storuri negre trase,
cufundată în penumbră, procuratorul se întâlni cu
un bărbat al cărui chip era pe jumătate ascuns în
glugă, deşi razele soarelui, neputând să pătrundă
înăuntru, nu aveau cum să-l supere. Întrevederea a
fost foarte scurtă. Procuratorul schimbă cu dânsul în
şoaptă doar câteva cuvinte, după care acesta se
retrase, iar Pilat, traversând colonada, ieşi în grădină.
 Acolo, în prezenţa tuturor celor pe care dorise să-i
vadă, procuratorul declară solemn şi rece că
încuviinţează osândirea la moarte a lui Yeshua HaNozri, informându-se totodată, oficial, la membrii
Sinedriului, căruia dintre răufăcători doresc ei să i se
cruţe viaţa. Auzind numele lui Baraba, procuratorul
zise:
 — Foarte bine! apoi porunci secretarului să
consemneze de îndată aceasta în protocol, strânse în
pumn paftaua pe care i-o ridicase din nisip secretarul
şi rosti solemn: E timpul! 
 Porniră cu toţii în jos, pe treptele scării largi de
marmură, străjuită de doi pereţi de trandafiri ce
răspândeau un parfum ameţitor, coborând mereu
mai jos spre zidul palatului, spre poarta ce dădea
într-o piaţă largă, pietruită, la capătul căreia, de
cealaltă parte, se înălţau coloanele şi statuile din
arenele Yerushalayimului.
 De cum ieşiră din grădină în piaţă şi se urcară pe
podiumul înalt şi spaţios de piatră ce domina piaţa,
Pilat, privind în jur printre gene, se lămuri asupra
situaţiei.
 Drumul pe care-l străbătuse cu câteva clipe mai
înainte, adică drumul de la zidul palatului până la
podium, era pustiu; în schimb, piaţa din faţa sa
dispăruse. O potopise mulţimea. Aceasta s-ar fi
revărsat şi peste podium, şi peste acel drum rămas
pustiu, dacă n-ar fi ţinut-o în loc un rând triplu de
soldaţi din legiunea sebastiană, la stânga lui Pilat, şi
acela al soldaţilor din cohorta auxiliară ituriană, la
dreapta lui. Aşadar, Pilat se urcă pe podium,
închizând pleoapele şi strângând în pumn cu
străşnicie, maşinal şi fără rost, paftaua aceea.
Procuratorul închisese ochii nu pentru că-l orbise
soarele, nu! O făcuse fiindcă nu voia să vadă grupul
de osândiţi, care, după cum ştia prea bine, era acum
împins în urma lui pe podium.
 Îndată ce mantia albă cu căptuşeala sângerie se
ivi sus, pe stânca ce domina marea de oameni, Pilat,
orbit, simţi revărsându-i-se în urechi o undă sonoră:
„Ha-a-a-a...” întâi încet, venind de undeva de departe,
de lângă hipodrom, apoi, crescând asemenea unui
tunet, şi, după ce-şi păstră câteva clipe tăria, începu
să scadă. „M-au văzut”, gândi procuratorul. Dar napucă unda să se domolească cu totul, când alta îşi 
porni deodată colindul, vibrând cu şi mai mare
putere decât cea dinainte, iar în această a doua undă
se desluşea un clocot şuierător, aidoma clocotului
iscat de un talaz în spume, în al cărui tumult se
învălmăşeau gemete răzleţe de femei. „Au fost suiţi pe
eşafod, îşi spuse Pilat; gemetele sunt ale câtorva
femei strivite, în vreme ce mulţimea s-a repezit
înainte.”
 Aşteptă un timp, ştiind că nici o forţă nu ar putea
sili mulţimea să amuţească, până ce nu se va revărsa
tot ce se adunase într-însa, şi nu va amuţi singură.
Când clipa aceea veni, procuratorul îşi repezi în sus
mâna dreaptă, şi peste mulţime se aşternu o tăcere
desăvârşită. Atunci, Pilat aspiră adânc-adânc în piept
aerul fierbinte şi strigă:
 — În numele cezarului!... şi glasul lui frânt pluti
peste miile de capete.
 În urechi îi năvăli de câteva ori un strigăt metalic
— cohortele de soldaţi, avântându-şi lăncile şi
însemnele în aer, vuiră:
 — Trăiască cezarul!
 Pilat îşi ridică ochii drept în soare. Sub pleoape îi
ţâşni o flacără verde care-i învălui creierul; şi glasul
lui răguşit străpunse văzduhul, peste mulţime,
rostind în arameică:
 — Patru nelegiuiţi, arestaţi la Yerushalayim
pentru omor şi instigare la răscoală, pentru
nesocotirea legilor şi profanarea credinţei, au fost
osândiţi la o moarte ruşinoasă — răstignirea. Osânda
va fi îndeplinită îndată pe Golgota! Nelegiuiţii —
Dismas, Hestas, Baraba şi Ha-Nozri — se şi află în
faţa voastră! 
 Pilat arătă cu mâna spre dreapta, fără să-i vadă
pe cei osândiţi, dar ştiind că sunt acolo unde se
cuvenea să fie.
 Mulţimea îi răspunse printr-un vuiet prelung,
parcă de mirare sau uşurare. Când vuietul se stinse,
procuratorul urmă:
 — Vor muri însă numai trei, fiindcă, după lege şi
datină, în cinstea sărbătorii Paştelui unuia dintre
osândiţi, la alegerea Micului Sinedriu şi cu
încuviinţarea autorităţilor romane, generosul cezar îi
redă viaţa demnă de dispreţ!
 Strigând aceste cuvinte, Pilat auzea cum vuietul
se stinge treptat, şi peste tot şi toate se aşterne o
linişte adâncă. Nu mai desluşea nici o suflare, nici un
foşnet, ba chiar veni clipa când i se păru că pierise
întreaga fire. Oraşul pe care-l ura atâta murise, şi
doar el, procuratorul, mai rămăsese în picioare,
singur, cu obrazul rezemat de cer, mistuit de razele
pieptişe ale soarelui. Pilat mai tăcu vreo câteva clipe,
apoi strigă răspicat:
 — Numele celui căruia i se va da drumul de îndată
în faţa voastră e...
 Din nou făcu o pauză înainte de a rosti numele,
chibzuind dacă spusese tot ce se cuvenea; deoarece
ştia că oraşul mort se va reînsufleţi după ce el va fi
rostit numele fericitului şi nici una din vorbele sale
nu se va mai putea auzi după aceea.
 „Am spus tot? îşi şopti, fără glas, Pilat. Tot.
Numele!” Şi, rostogolind litera „r” peste oraşul
învăluit în tăcere, procuratorul strigă:
 — Bar-raba!
 În clipa aceea i se păru că, ţiuind strident, soarele
plesni deasupra capului său, revărsându-şi văpaia în
urechile lui. Şi, în văpaia aceasta, se-nvolburau 
sălbatic urlete, ţipete ascuţite, gemete, hohote de râs
şi fluierături.
 Pilat se întoarse şi o porni înapoi, spre treptele ce
coborau de pe podium, cu ochii la mozaicul pestriţ al
pardoselii de sub picioarele sale, ca să nu se
poticnească. Ştia că acum, în spatele lui, pe podium,
zboară ca o grindină monede de bronz şi curmale, că,
în mulţimea ce urlă, oamenii se caţără, strivindu-se
unii pe alţii, să vadă cu ochii lor minunea — cum se
smulge din ghearele morţii omul! Cum desfac
legionarii frânghiile care-l legau, pricinuindu-i fără să
vrea o durere ascuţită în braţele răsucite la
interogatoriu, cum se schimonoseşte şi geme acest
om, schiţând totuşi un zâmbet stupid, de nebun.
 Procuratorul ştia că, în vremea asta, escorta
însoţea spre treptele laterale pe cei trei cu mâinile
legate, pentru a-i duce pe drumul dinspre apus, afară
din oraş, pe Golgota. Pilat deschise ochii numai după
ce ajunse în spatele podiumului, ştiind că scăpase de
primejdia de a-i vedea pe osândiţi.
 Prin vuietul mulţimii ce se potolea treptat se
auzeau acum desluşit strigătele pătrunzătoare ale
crainicilor, repetând în limba arameică şi elină ceea
ce procuratorul strigase cu câteva clipe mai înainte.
În afară de toate acestea, auzi apropiindu-se un
tropot cadenţat de copite şi glasul trâmbiţei cântând
o melodie scurtă şi veselă. Acestor sunete le
răspunseră fluierăturile sfredelitoare ale copiilor
căţăraţi pe acoperişurile caselor rânduite pe strada
care ducea de la bazar spre piaţa hipodromului şi
strigăte de: „Ia seama!”
 Un soldat, care stătea singuratic în partea pustie
a pieţei, ţinând în mână un însemn, îl avântă speriat, 
şi întreaga procesiune — procuratorul, legatul
legiunii, secretarul şi escorta — se opri.
 În trap tot mai întins, un grup de călăreţi ieşi ca
vântul în piaţă, ca, tăindu-i marginea, să ocolească
mulţimea de oameni şi să se îndrepte spre Golgota,
luând-o pe drumul cel mai scurt, prin ulicioara de
sub zidul de piatră năpădit de viţă de vie.
 Comandantul călăreţilor, un sirian, micuţ ca un
băieţandru, tuciuriu ca un mulatru, ajungând în
goana calului în dreptul lui Pilat, strigă ceva cu glas
subţire, scoţând din teacă sabia. Calul iute, negru ca
pana corbului, tot numai spume, se smuci,
ridicându-se pe picioarele dinapoi. După ce vârî sabia
în teacă, tânărul comandant biciui calul peste
grumaz, făcându-l să cadă pe picioare, şi porni în
goană pe ulicioară, îndepărtându-se în galop. În
urma lui, în rânduri de câte trei, într-un nor de praf,
zburau călăreţii, şi vârfurile lăncilor, uşoare, de
bambus, săltau; pe dinaintea procuratorului treceau
ca vântul chipuri ce păreau şi mai întunecate în
contrast cu turbanele albe şi dinţii sclipitori, ce şi-i
arătau rânjind.
 Stârnind nori de praf, călăreţii pătrunseră în
ulicioară, şi ultimul care trecu prin faţa lui Pilat fu
un soldat, în spate cu o trâmbiţă sclipind în soare.
 Ferindu-se de praf cu o mână şi strâmbându-se
nemulţumit, Pilat porni mai departe, spre poarta
grădinii palatului; în urma lui veneau legatul,
secretarul şi escorta.
 Era în jurul orei zece dimineaţa. 
3. Al şaptelea argument
 — Da, era în jurul orei zece dimineaţa,
preastimate Ivan Nikolaevici, spuse profesorul.
 Poetul îşi trecu palma peste faţă, ca omul care
abia se trezeşte din somn, şi văzu că pe lacuri se
lăsase seara.
 Oglinda apei se întunecase, şi o luntre aluneca în
plescăit de vâsle şi în chicotelile unei femei pe care o
plimba cineva. Băncile de pe alei erau pline de lume,
dar tot numai pe trei din laturile pătratului, cea de a
patra, unde şedeau interlocutorii noştri, rămânea
pustie.
 Deasupra Moscovei cerul parcă se spălăcise, şi în
tării ieşea în relief luna plină, albă încă, nepoleită cu
aur. Se respira mult mai uşor şi, sub tei, glasurile
căpătaseră inflexiunile mai dulci ale serii.
 „Cum de n-am băgat de seamă că ăsta a apucat să
ticluiască o întreagă poveste? se întrebă Bezdomnîi,
uimit la culme. S-a şi lăsat seara! Dar poate că n-a
spus-o el, ci am adormit pur şi simplu, şi toate astea
le-am visat?”
 Totuşi, trebuie să presupunem că profesorul i-o
povestise; altfel, am fi siliţi să admitem că acelaşi vis
îl avusese şi Berlioz, pentru că, privindu-l cu luareaminte pe străin drept în faţă, Mihail Alexandrovici
zise:
 — Povestirea dumneavoastră mi se pare extrem de
interesantă, domnule profesor, cu toate că nu
coincide deloc cu textele din Evanghelie.
 — Vai de mine, făcu profesorul cu un zâmbet
indulgent, de alţii nu m-aş mira, dar dumneavoastră
trebuie să ştiţi că nimic din ceea ce scrie în
Evanghelie nu s-a întâmplat vreodată, şi dacă
începem să ne referim la Evanghelie, socotind-o drept
sursă istorică... zâmbi iar, cu aceeaşi expresie pe
faţă, şi-i luă piuitul lui Berlioz, pentru că repetase,
cuvânt cu cuvânt, ceea ce îi spusese el însuşi lui
Bezdomnîi, în timp ce străbăteau strada Bronnaia în
drum spre Patriarşie prudî.
 — Aşa e, încuviinţă Berlioz, dar mă tem că nimeni
n-ar putea confirma că ceea ce ne-aţi povestit
dumneavoastră s-a petrecut în realitate.
 — Ba nu! Are cine să confirme! exclamă
profesorul, stâlcind cuvintele, dar pe un ton cum nu
se poate mai convins şi, deodată, foarte misterios, le
făcu iar celor doi prieteni semn să vină mai aproape.
 Literaţii se aplecară spre el, unul din dreapta,
altul din stânga, şi străinul urmă, dar de data asta
fără nici un accent, care, dracu ştie cum, ba
dispărea, ba apărea din nou:
 — Adevărul e... aici profesorul se uită în jur
sperios şi urmă în şoaptă... că eu am fost de faţă la
toate acestea. Am fost la Pilat din Pont pe balcon, şi
în grădină, când vorbea cu Caiafa, şi lângă eşafod,
dar numai în taină, incognito, cum s-ar zice, aşa că
vă rog să nu suflaţi nimănui nici un cuvânt şi să
păstraţi secretul, sst...
 Urmă o tăcere, apoi Berlioz, palid la faţă, îl întrebă
cu tremur în glas:
 — De când... sunteţi la Moscova?
 — Păi adineauri, în clipa asta am sosit, îi
răspunse fâstâcit profesorul şi abia acum celor doi
prieteni le dădu prin cap să se uite bine în ochii lui,
ca să se convingă că ochiul stâng, de culoare verde, e
un ochi de nebun, iar dreptul e gol, negru şi mort. 
 „Uite cum s-a lămurit totul! îşi zise Berlioz,
tulburat şi dezorientat. A sosit un neamţ nebun sau
s-a ţicnit adineauri, aici, pe malul lacului. Ce istorie!”
 Da, într-adevăr, se lămurea totul: şi mult
preaciudatul dejun la răposatul filozof Kant, şi
aiurelile despre uleiul de floarea-soarelui, şi
Annuşka, şi prezicerea că lui Berlioz i se va tăia
capul, şi toate celelalte; hotărât lucru, profesorul era
dement.
 Berlioz realiză numaidecât ce avea de făcut.
Lăsându-se pe speteaza băncii, în spatele
profesorului, îi făcu lui Bezdomnîi un semn cu ochiul,
vrând să spună: „nu-l contrazice”, dar poetul,
fâstâcit, nu-l înţelese.
 — Da, da, da, spunea excitat Berlioz, posibil...
chiar foarte posibil să fi avut loc toate acestea: şi Pilat
din Pont, şi balconul, şi restul... Dar dumneavoastră
aţi venit singur sau cu soţia?
 — Singur, singur, sunt totdeauna singur,
răspunse profesorul cu amărăciune.
 — Dar unde vi-s bagajele, domnule profesor?
urmă insinuant Berlioz. La hotelul „Metropol”? Unde
aţi tras?
 — Eu?... Nicăieri, răspunse neamţul cel smintit,
rătăcind cu ochiu-i verde, nebun şi trist, peste
Patriarşie prudî.
 — Cum?... Dar... unde o să locuiţi?
 — În apartamentul dumneavoastră, trânti deodată
pe un ton familiar nebunul, făcându-i cu ochiul.
 — Sunt... sunt încântat... mormăi Berlioz, dar,
credeţi-mă, la mine n-o să vă simţiţi comod, pe când
la „Metropol” sunt nişte camere splendide, e un hotel
de prim rang... 
 — Şi nici diavolul nu există? îl întrebă hodoronctronc bolnavul pe Ivan Nikolaevici.
 — Nici diavolul...
 — Nu-l contrazice, şopti abia mişcându-şi buzele
Berlioz, trăgându-se iute în spatele profesorului şi
făcând semne poetului.
 — Nu există nici un diavol! strigă exact ce nu
trebuia Ivan Nikolaevici, zăpăcit de toată această
aiureală. Ce pacoste pe capul nostru! Ia nu mai face
pe nebunul!
 Auzind acestea, nebunul izbucni într-un râs atât
de răsunător, încât o vrabie îşi luă zborul din teiul ceşi întindea crengile deasupra capetelor celor trei.
 — Foarte interesant, zise profesorul,
cutremurându-se de râs; cum vine asta? La
dumneavoastră orice cauţi nu găseşti? îşi curmă
brusc hohotele şi, lucru pe deplin explicabil la o boală
psihică, după accesul de veselie, căzu în cealaltă
extremă, se enervă şi strigă aspru: Şi, va să zică, nu
există?
 — Liniştiţi-vă, liniştiţi-vă, domnule profesor,
mormăi Berlioz, temându-se să-l enerveze pe bolnav.
Rămâneţi aici o clipă cu tovarăşul Bezdomnîi, iar eu
mă reped până la colţ să dau un telefon, după care vă
conducem unde veţi dori dumneavoastră. Doar n-o să
vă descurcaţi singur în oraş!
 Trebuie să recunoaştem că planul lui Berlioz era
judicios: să ajungă până la primul telefon public şi să
comunice la Biroul de evidenţă a străinilor că iată,
cutare, consultant venit din străinătate, se află la
Patriarşie prudî într-o stare vădită de demenţă. Deci,
se impune luarea unor măsuri; altfel se pot isca cine
ştie ce încurcături şi neplăceri. 
 — Vreţi să daţi un telefon? Bine, daţi, încuviinţă
trist bolnavul şi, deodată, îl rugă pătimaş pe Berlioz:
Dar, vă implor, acum la despărţire, credeţi cel puţin
în existenţa diavolului! Mai mult nu vă cer. Să ştiţi că
pentru dovedirea acestui adevăr există un al şaptelea
argument, cel mai temeinic! De altfel, o să vi se
prezinte de îndată.
 — Bine, bine, îl linişti cu o falsă blândeţe Berlioz
şi, făcându-i cu ochiul poetului amărât, căruia nu-i
surâdea defel perspectiva de a-l păzi pe neamţul
dement, părăsi malul lacului, îndreptându-se spre
ieşirea de la intersecţia străzii Bronnaia cu stradela
Ermolaevski.
 Îndată ce-l văzu îndepărtându-se, profesorul parcă
se înzdrăveni şi se lumină la faţă.
 — Mihail Alexandrovici! strigă el.
 Acesta tresări, întoarse capul, dar căută să se
liniştească cu gândul că profesorul putea să-i
cunoască numele tot din ziare.
 Străinul însă, făcându-şi mâinile pâlnie, strigă:
 — Dacă vreţi, dau dispoziţie să se trimită imediat
o telegramă unchiului dumneavoastră la Kiev!?
 Berlioz se cutremură din nou! De unde ştia
nebunul de existenţa unchiului de la Kiev? Despre
asta era sigur că nu scrisese nimic nici o gazetă.
Ehei, nu cumva are dreptate Bezdomnîi? Dacă actele
neamţului sunt false? Ah, ce individ ciudat... Da, da,
trebuie să telefoneze, să telefoneze numaidecât unde
trebuie! Acolo o să se lămurească în doi timpi şi trei
mişcări ce-i cu el.
Şi, fără să mai asculte ce-i striga profesorul,
Berlioz fugi mai departe.
 Chiar lângă ieşirea în strada Bronnaia, în
întâmpinarea redactorului-şef se ridică de pe o bancă
un cetăţean semănând leit cu cel care se întrupase
mai înainte, în lumina soarelui, din pâcla deasă a
arşiţei. Numai că acum nu mai era străveziu, aerian,
ci un individ obişnuit, din carne şi oase şi, în
întunericul ce se lăsa, Berlioz îi văzu bine mustăţile,
ca nişte pene de găină, ochii mici, ironici, de om
băut, şi pantalonii cadrilaţi, traşi în sus, lăsând să i
se vadă ciorapii albi, jegoşi.
 Mihail Alexandrovici se dădu înapoi, dar se
consolă îndată, socotind că este o coincidenţă stupidă
şi că, în general, nu era momentul potrivit să se
gândească la această problemă.
 — Căutaţi portiţa turnantă, cetăţene? se interesă
tipul cadrilat, cu o voce dogită de tenor. Poftiţi pe aici!
Drept înainte, şi ieşiţi unde trebuie. Pentru
indicaţie... ar trebui să faceţi cinste... aşa, ca să se
poată drege cu o litruţă... un fost dirijor de cor
bisericesc!...
 Strâmbându-se, individul îşi smulse de pe
scăfârlie şepcuţa de jocheu.
 Berlioz nu mai stătu să-l asculte pe dirijorul de
cor, milog şi scălâmbăiat, se apropie în fugă de
portiţa turnantă şi puse mâna pe ea. O întoarse şi era
gata să păşească pe şine, când îl izbi în faţă o lumină
roşie şi albă: în cutia ei de sticlă se aprinse inscripţia:
„Atenţie la tramvai.”
Şi, numaidecât, veni în goană şi tramvaiul care
cotea de pe Ermolaevski pe Bronnaia, pe o linie nouă,
trasă de curând. Întoarse şi, ieşind la drum drept, se
lumină deodată în interior, scoase un urlet şi îşi mări
viteza.
 Prudentul Berlioz, deşi stătea într-un loc ferit, se
gândi să se întoarcă la adăpostul porţii turnante; îşi
mută mâna pe o altă aripă şi făcu un pas înapoi. Dar, 
deodată, mâna îi lunecă şi scăpă aripa portiţei de
metal, un picior, ca pe gheţuş, prinse a-i aluneca pe
caldarâmul ce cobora în pantă spre şine, celălalt
picior i se săltă în sus, şi Berlioz fu proiectat drept pe
şine.
 Încercând să se agaţe de ceva, căzu pe spate,
lovindu-se nu prea tare de caldarâm şi apucă să vadă
sus, pe cer, nu mai ştiu dacă în dreapta sau în
stânga, luna poleită în aur. Avu timp să se întoarcă
pe o parte, să-şi tragă înnebunit, dintr-o smucitură,
picioarele spre burtă şi, răsucindu-se, văzu limpede
zburând spre el impetuos faţa albă de groază a
vătmăniţei, precum şi basmaua ei roşie. Berlioz nu
scoase nici un strigăt, dar în jurul lui toată strada
prinse a ţipa cu glasuri ascuţite de femei.
 Vătmăniţa frână cu disperare, tramvaiul se lăsă
cu botul în pământ, după care se săltă brusc şi,
prefăcute în ţăndări, geamurile vagonului zburară cât
colo zornăind. În mintea lui Berlioz cineva striga cu
groază: „E cu putinţă?”
 Din nou, pentru ultima oară, sclipi discul lunii,
dar de astă dată destrămându-se bucăţi-bucăţi, apoi
se lăsă noaptea.
 Tramvaiul îl acoperi pe Berlioz şi, lângă grilajul
aleii, fu aruncat pe panta pietruită un obiect rotund,
întunecat. Rostogolindu-se, porni în salturi pe
caldarâm.
 Era capul retezat al lui Berlioz. 
4. Urmărirea
Ţipetele isterice ale femeilor se potoliră,
fluierăturile miliţienilor se stinseră, două maşini
sanitare transportară: una, la morgă, trupul
decapitat şi capul tăiat, cealaltă, la spital, pe
frumoasa vătmăniţă rănită de cioburi; măturătorii cu
şorţuri albe strânseră şi aruncară sticla spartă,
presărând nisip peste băltoacele de sînge, iar Ivan
Nikolaevici, cum se prăbuşise pe bancă, atunci când
alergase spre locul nenorocirii, aşa rămăsese.
Încercase de câteva ori să se ridice, dar picioarele nul ascultau; pe Bezdomnîi îl lovise un fel de dambla.
 Poetul se repezise spre portiţa turnantă de îndată
ce auzi primul răcnet şi văzu capul retezat săltând pe
caldarâm. Înnebunit de groază, se prăbuşise pe
bancă, muşcându-şi mâna până la sânge. Uitase
desigur de neamţul ţicnit şi se străduia să înţeleagă
un singur lucru: cum de era cu putinţă?! Adineauri
vorbise cu Berlioz şi, peste câteva clipe numai,
capul...
 Pe alee, oamenii treceau în goană prin faţa
poetului, zguduiţi de cele întâmplate; se auzeau
exclamaţii de groază; Ivan Nikolaevici însă nu
înregistra nici o vorbă. Dar alături, pe alee, se
ciocniră pe neaşteptate două femei, şi una din ele, cu
nasul ascuţit, în capul gol, striga chiar lângă urechea
celeilalte:
 —... Annuşka, Annuşka noastră! de pe Sadovaia!
E mâna ei! Ea a făcut-o... A cumpărat de la băcănie
ulei de floarea-soarelui şi a spart din întâmplare
sticla de un litru, lovind-o de portiţa turnantă. Şi-a
mânjit fusta toată şi ce-a mai înjurat, vai, ce-a mai 
înjurat!... Dumnealui, sărmanul, o fi alunecat
pesemne şi s-a rostogolit pe şine...
 Din tot ce strigase femeia, în creierul zdruncinat al
lui Ivan Nikolaevici se înfipse un singur cuvânt:
„Annuşka”...
 — Annuşka... Annuşka?... mormăi poetul,
aruncând împrejur priviri alarmate. Daţi-mi voie,
daţi-mi voie...
 De numele Annuşkăi se prinseră cuvintele „ulei de
floarea-soarelui”, iar apoi, nu se ştie de ce, „Pilat din
Pont”. Poetul îl lăsă la o parte pe Pilat şi se apucă săşi adune gândurile începând de la cuvântul
„Annuşka”. Totul se înlănţui în câteva clipe, ducând
la profesorul nebun.
 „Daţi-mi voie! El a zis că şedinţa nu se va ţine,
pentru că Annuşka a vărsat uleiul. Şi poftim, şedinţa
nu se va mai ţine! Dar nu numai atât, n-a zis el că lui
Berlioz o să-i taie capul o femeie?! Da, da, da! Şi doar
vatmanul era o femeie! Cum vine asta?!”
 Nu mai rămânea nici pic de îndoială, consultantul
misterios cunoscuse dinainte, cu precizie, tot tabloul
morţii cumplite a lui Berlioz. Şi, îndată, două gânduri
pătrunseră în mintea poetului. Primul: „Prostii, nu-i
deloc nebun!” Şi al doilea: „Nu cumva chiar el a pus
totul la cale?”
 „Dar cum, vă întreb, cum? Stai că aflăm noi!”
După o luptă cu sine însuşi, Ivan Nikolaevici se ridică
de pe bancă şi se repezi înapoi, acolo unde stătuse de
vorbă cu profesorul. Din fericire, acesta nu plecase.
 Pe Bronnaia se şi aprinseseră felinarele, iar
deasupra lacurilor se înălţa luna aurie, şi, în lumina
ei, înşelătoare ca totdeauna, lui Ivan Nikolaevici i se
păru că nebunul ţine la subţioară o spadă, nu
bastonul. 
 Băgăciosul dirijor de cor în retragere şedea alături,
pe locul unde stătuse mai adineauri Ivan Nikolaevici.
Acum dirijorul arborase pe nas un pince-nez, de care
se vedea bine că nu avea nevoie, cu un geam lipsă şi
cu celălalt crăpat, ceea ce-l făcea să pară şi mai
dezgustător ca înainte, când îi arătase lui Berlioz
drumul spre linia tramvaiului.
 Simţind că-i îngheaţă sângele în vine, Ivan se
apropie de profesor şi, privindu-i atent faţa, se
convinse că nu vădeşte şi nici nu a vădit vreun semn
de demenţă.
 — Mărturiseşte cine eşti dumneata? îl întrebă cu
voce surdă Ivan.
 Străinul se încruntă, îl privi de parcă îl vedea
pentru întâia oară, şi-i răspunse duşmănos:
 — La mine nu înţeleg... rus nu vorbeşte...
 — Dumnealor nu înţeleg, se amestecă în vorbă, de
pe banca lui, dirijorul de cor, deşi nimeni nu-l rugase
să traducă spusele străinului.
 — Nu te preface! urmă ameninţător Ivan, simţind
un fior de gheaţă sub lingurea. Adineauri vorbeai
perfect ruseşte. Nu eşti neamţ şi nici profesor! Eşti
ucigaş şi spion!... Actele! strigă Ivan cu înverşunare.
 Misteriosul profesor dădu din umeri cu o grimasă
de dezgust, şi gura lui, strâmbă şi aşa, se strâmbă şi
mai rău.
 — Cetăţene! se băgă din nou pe fir dirijorul abject,
ia spune-mi, de ce-l sâcâi pe acest turist străin?
Pentru asta vei fi tras la răspundere cu toată
severitatea!
 Iar profesorul suspect îşi luă un aer trufaş, îi
întoarse poetului spatele şi plecă. Ivan simţi că-şi
pierde uzul raţiunii. Sufocându-se, se adresă
dirijorului: 
 — Hei, cetăţene, ajută-mă să pun mâna pe
criminal! Eşti dator s-o faci!
 Dirijorul se învioră la culme, sări în picioare şi
răcni:
 — Care-i criminalul? Unde-i? Să-l văd! Un
infractor străin? Ochii începură să-i joace de bucurie.
Ăsta? Păi, dacă-i criminal, întâi şi întâi trebuie să
strigăm „ajutor”. Altfel, ne scapă. Ia hai să strigăm
amândoi o dată!
Şi dirijorul deschise gura, ca şi când s-ar fi
pregătit să zbiere.
 Ivan, descumpănit, îi dădu ascultare poznaşului şi
strigă: „Ajutor!”; dirijorul însă îl trase pe sfoară şi
tăcu mâlc.
 Strigătul stingher, răguşit, al lui Ivan nu ajută la
nimic. Două june se traseră speriate din calea lui, şi
poetul auzi un glas spunând: „E beat.”
 — Aha, va să zică, eşti înţeles cu el? urlă mânios
Ivan. De ce îţi baţi joc de mine? Dă-mi drumul!
 Se repezi la dreapta şi dirijorul tot la dreapta, Ivan
la stânga, şi dirijorul tot la stânga.
 — Mă împiedici cu bună ştiinţă, dinadins? zbieră
Ivan, turbat de furie. Şi pe tine te dau pe mâna
miliţiei!
 Încercă să-l apuce de mânecă pe ticălos, dar
stângaci, fără succes, şi în aceeaşi clipă, dirijorul
pieri, de parcă l-ar fi înghiţit pământul.
 „Ah!” făcu Ivan şi, aruncând ochii în zare, îl văzu
pe necunoscutul odios, gata s-o ia pe stradela
Patriarşie. Nu era singur. Dirijorul de cor, individ mai
mult decât suspect, apucase să i se alăture. Dar nu
numai atât. Al treilea din grup, răsărit nu se ştie de
unde, era un motan uriaş, gras cât un porc, negru ca
tăciunele, cu nişte mustăţi de cavalerist date 
dracului. Cei trei porniră pe stradelă, motanul
mergând doar pe labele dinapoi.
 Ivan se luă după răufăcători, dar se convinse pe
dată că va fi foarte greu să-i ajungă.
 Cei trei străbătură stradela cât ai clipi, luând-o
apoi pe Spiridonovka. Cu toate că Ivan grăbea mereu
pasul, distanţa dintre urmăritor şi cei urmăriţi nu se
micşora defel, şi poetul nici nu-şi dădu seama cum,
după liniştita Spiridonovka, se pomeni lângă Porţile
Nikitskie, unde situaţia se complică şi mai mult. Aici
era înghesuială mare şi, pe deasupra, banda de
tâlhari socoti locul potrivit ca să recurgă la un bun
procedeu banditesc: să se retragă, împrăştiindu-se
care încotro.
 Cu o dibăcie magistrală, dirijorul se agăţă în plin
mers de autobuzul ce gonea spre piaţa Arbat, şi se
topi. Pierzând pe unul din cei trei răufăcători, Ivan îşi
concentra atenţia asupra motanului şi văzu cum
ciudatul animal se apropie de vagonul „A”, oprit în
staţie, cum îmbrâncind cu neobrăzare jos de pe scară
o femeie care scoase un ţipăt strident şi, agăţându-se
cu laba de bară, să nu-şi piardă echilibrul, încercă
chiar să-i arunce încasatoarei, prin fereastra deschisă
din cauza zăpuşelii, o grivnă pentru bilet.
 Purtarea motanului îl uimi la culme pe Ivan, care
încremeni ca o statuie lângă uşa băcăniei din colţ, şil cuprinse uimirea pentru a doua oară, văzând
atitudinea încasatoarei. Îndată ce zări motanul
căţărându-se în tramvai, femeia strigă, tremurând
toată de furie:
 — Motanii n-au acces în tramvai! Nu-i voie cu
motani. Z-zât! Dă-te jos, de nu, chem miliţia!
 Atât pe încasatoare, cât şi pe călători nu-i uimi
întâmplarea în sine: că un motan se suie în tramvai, 
ceea ce încă nu era lucru mare, ci faptul că motanul
intenţionează să plătească biletul.
 La drept vorbind, el se dovedi nu numai un animal
solvabil, dar şi disciplinat. Chiar de la prima
interpelare a încasatoarei îşi încetă asaltul, coborî şi
se instală în staţie, netezindu-şi mustăţile cu grivna.
Dar îndată ce încasatoarea smuci sfoara, dând
semnalul de plecare, şi tramvaiul se urni din loc,
motanul procedă ca orice individ dat jos cu sila, dar
care trebuie neapărat să meargă cu tramvaiul. Lăsă
să treacă prin faţa lui toate cele trei vagoane, sări pe
tamponul celui din urmă, îşi înfipse ghearele într-un
tub de cauciuc ce ieşea din peretele vagonului şi
călători în voie, economisind şi o grivnă.
 Atent la parşivul de motan, poetul era gata-gata
să-l piardă pe cel mai important dintre tâlhari — pe
profesor. Din fericire, acesta nu apucase s-o şteargă.
La capătul străzii Bolşaia Nikitskaia, sau al străzii
Herzen, în mijlocul mulţimii ce se îmbulzea, Ivan îi
zări bereta cenuşie. Cât ai clipi, îşi făcu loc într-acolo.
Dar nu avea noroc. Grăbi pasul, o luă la trap,
îmbrâncindu-i pe trecători; cu toate acestea, nu
izbuti să se apropie nici cu un centimetru de
profesor.
 Deşi era enervat la culme, îl uluia totuşi
repeziciunea supranaturală cu care se desfăşura
urmărirea. Nu se scurseră nici douăzeci de secunde
de când lăsase în urmă Porţile Nikitskie, că pe Ivan
Nikolaevici îl şi orbiră luminile din piaţa Arbat.
Câteva clipe încă şi iată o ulicioară întunecoasă cu
trotuare strâmbe, unde Ivan Nikolaevici se prăbuşi cu
zgomot şi se răni la genunchi. Din nou o magistrală
scăldată în lumini — strada Kropotkin, apoi încă o
ulicioară, apoi Ostojenka, şi o altă ulicioară
mohorâtă, murdară, zgârcit luminată. Aici, Ivan
Nikolaevici îl pierdu pe cel de care avea atâta nevoie.
Profesorul dispăruse.
 Poetul îşi pierdu cumpătul, dar nu pentru multă
vreme: deodată presupuse că profesorul trebuie să fie
negreşit în casa Nr. 13 şi neapărat în apartamentul
47.
 Dând buzna pe uşa imobilului, Ivan Nikolaevici
urcă val-vârtej până la etajul întâi, găsi numaidecât
apartamentul şi sună la uşă, nerăbdător. Nu trebui
să aştepte mult, îi deschise o fetiţă de vreo cinci ani,
care, fără să-l întrebe o vorbă, o şterse numaidecât.
 În vestibulul imens, lăsat într-o totală paragină,
abia luminat de un bec chior atârnat sub tavanul
negru de murdărie, spânzura pe un perete o bicicletă
fără pneuri; un cufăr uriaş, ferecat, se afla în mijlocul
încăperii, iar pe poliţa cuierului cineva aruncase o
căciulă cu clape, ce atârnau, lungi, în jos. De după
una din uşi, la radio, o voce sonoră de bărbat recita
nişte versuri, pe un ton furios.
 Cu toate că se afla într-o casă străină, Ivan
Nikolaevici nu-şi pierdu deloc prezenţa de spirit, ci o
luă drept spre coridor, judecând astfel: „S-a ascuns,
desigur, în baie.” Coridorul era cufundat în beznă.
După ce bâjbâi o vreme, lovindu-se de pereţi, zări sub
o uşă o fâşie slabă de lumină; dibui prin întuneric
clanţa şi o trase uşor spre el. Cârligul sări, şi Ivan se
pomeni chiar în camera de baie, spunându-şi că
avusese noroc.
 De fapt, nu dăduse peste el norocul de care ar fi
avut nevoie! ÎI învălui o căldură jilavă, şi, la lumina
jarului ce mocnea sub cazanul de baie, zări nişte albii
mari atârnând pe perete, şi cada, toată numai pete
negre, oribile, pe locurile unde căzuse smalţul. În 
cadă stătea în picioare, cu un burete în mână, o
cetăţeană goală-puşcă, plină de clăbuc. Îşi îngustă
ochii miopi, aţintindu-i asupra lui Ivan, care dăduse
buzna în baie, şi, luându-l, se vede, drept altcineva,
în lumina aceea de iad, spuse încet, amuzată:
 — Kiriuşka! Lasă-te de prostii! Ai înnebunit?
Feodor Ivanovici trebuie să se întoarcă dintr-o clipă
în alta. Ieşi imediat de-aici!
Şi-l ameninţă pe Ivan cu buretele.
 Neînţelegerea era vădită, şi vina o purta, desigur,
Ivan Nikolaevici, care nu avea însă de gând s-o
recunoască şi, după ce exclamă mustrător:
„desfrânato!” —, se pomeni, cine ştie cum, în
bucătărie. Era pustie la ora aceea. Pe maşina de gătit,
în penumbră, vreo zece primusuri stinse stăteau
mute. Prelingându-se prin geamul murdar, nespălat
de ani de zile, o rază de lună lumina cu zgârcenie
ungherul unde sclipea o icoană uitată, încărcată de
praf şi pânze de păianjen, de după care ieşeau
capetele a două lumânări mari de cununie. Sub
icoana mare atârna, prinsă într-un ac, o iconiţă de
hârtie.
 Nimeni nu ştie ce gând puse atunci stăpânire pe
Ivan, dar, înainte de a se îndrepta spre intrarea de
serviciu, îşi însuşi una din lumânări şi iconiţa de
hârtie. Părăsi apartamentul anonim, înzestrat cu
aceste obiecte, mormăind ceva, ruşinat la gândul
întâmplării prin care trecuse cu câteva clipe mai
înainte în baie, încercând, fără să vrea, să ghicească
cine putea fi neobrăzatul de Kiriuşka, şi dacă nu
cumva căciula aceea scârboasă cu clape era a lui.
 În ulicioara pustie şi tristă, poetul se uită în jur,
căutându-l pe fugar, care nu se vedea însă nicăieri.
Atunci, Ivan îşi spuse cu hotărâre: 
 — Sigur că da, e la râul Moscova! Înainte, marş!
 S-ar fi cuvenit, poate, ca Ivan Nikolaevici să fie
întrebat de ce era atât de convins că profesorul se
dusese tocmai la râul Moscova şi nu în altă parte?
Din nenorocire însă, n-avea cine să-l întrebe?
Ulicioara aceea mizerabilă era pustie...
 După un timp foarte scurt, Ivan Nikolaevici putu fi
văzut pe treptele de granit ce coborau spre râul
Moscova.
 Îşi scoase hainele, dându-le în grija unui bărbos
simpatic care fuma o ţigară răsucită de el; pe jos,
alături, zăcea o bluză rusească albă, ruptă, şi nişte
ghete scâlciate, cu şireturile desfăcute. Ca să se mai
răcorească, Ivan dădu din mâini şi se aruncă în apă
cu mişcări de atlet. I se tăie răsuflarea, atât de rece
era apa, şi-i trecu chiar prin minte că nu va putea
ieşi la suprafaţă. Dar izbuti să iasă, pufăind şi
gâfâind, cu ochii rotunjiţi de groază, şi porni înot în
apa neagră cu miros de păcură, printre zigzagurile
frânte ale felinarelor de pe chei.
 Când, ud leoarcă, urcă, sărind treptele, spre locul
unde îşi lăsase hainele în paza bărbosului, constată
că dispăruseră nu numai hainele, ci şi păzitorul lor,
adică însuşi bărbosul. În locul unde zăcuse
mormanul de haine, rămăseseră doar nişte izmene
vărgate, bluza rusească ruptă, lumânarea, iconiţa şi o
cutie de chibrituri. Cuprins de o furie neputincioasă,
Ivan ameninţă cu pumnul pe cineva nevăzut şi se
înveşmântă în lucrurile ce-i fuseseră lăsate.
 Pe loc începură să-l sâcâie două gânduri. În
primul rând, faptul că-i dispăruse legitimaţia de
membru al Massolit-ului, de care nu se despărţea
niciodată, şi în al doilea rând, dacă va reuşi, în halul
în care era, să treacă nestingherit prin Moscova. 
Oricum, era în izmene!... Asta, ce-i drept, nu privea
pe nimeni, totuşi n-ar fi fost exclus să se agaţe careva
de el şi să-l oprească!
 Ivan rupse nasturii de la cracii izmenelor, contând
că poate aşa or să treacă drept pantaloni de vară, luă
iconiţa, lumânarea şi chibriturile şi porni la drum,
spunându-şi:
 — La „Griboedov”! Fără nici o îndoială că e acolo!
 Oraşul îşi începuse viaţa nocturnă. Prin colb,
zăngănind din lanţuri, treceau în zbor camioane, şi
pe platformele lor, pe saci, zăceau cu burta în sus
nişte bărbaţi. Ferestrele caselor erau deschise. La
fiecare din ele ardea o lampă sub un abajur
portocaliu, şi prin toate ferestrele, prin toate uşile,
din toate gangurile, de pe acoperişuri şi poduri, din
subsoluri şi curţi răzbea urletul răguşit al polonezei
din opera Evgheni Oneghin.
 Temerile lui Ivan Nikolaevici se adeveriră întru
totul: atrăgea atenţia trecătorilor, care întorceau
capul după el. În consecinţă, luă hotărârea să
ocolească străzile mari şi să se strecoare prin
ulicioare, unde lumea nu era atât de sâcâitoare, şi
unde era mai puţin probabil să se agaţe cineva de un
om desculţ, exasperându-l cu întrebări la adresa
izmenelor, care nu voiau în ruptul capului să pară
nişte pantaloni obişnuiţi, decenţi.
 Se adânci deci în labirintul tainic al străduţelor
din Arbat, furişându-se tot pe lângă ziduri şi trăgând
speriat cu coada ochiului; la orice pas arunca priviri
înjur şi, din când în când, se ascundea în porţile
caselor, ocolind intersecţiile de străzi cu semnale
luminoase şi fastuoasele clădiri ale ambasadelor.
Şi, în tot timpul drumului greu, îl chinui nespus,
urmându-l pas cu pas, o nevăzută orchestră ce 
acompania o voce profundă de bas, care-şi cânta
dragostea pentru Tatiana. 
5. S-a petrecut la „Griboedov”
 Pe bulevardul circular, în fundul unei grădini
anemice, despărţită de trotuar printr-un grilaj de fier
forjat, se afla o casă bătrânească cu etaj, de culoare
crem. Un mic spaţiu din faţa casei era asfaltat; iarna,
pe locul acela se înălţa un troian de zăpadă cu o
lopată înfiptă în vârf, iar vara, el devenea o superbă
terasă de restaurant, cu umbrar de pânză.
 Casei i se spunea „Casa Griboedov”, întrucât
aparţinuse cândva, zice-se, unei mătuşi de-a
scriitorului, Alexandra Sergheevna Griboedova. De-i
aparţinuse sau nu, nu ştim precis. Ba, după câte ne
amintim, Griboedov nu a avut nici o mătuşă
proprietară de imobil... Casa purta însă acest nume.
Mai mult decât atât, un palavragiu moscovit povestea
că la etaj, în sala rotundă cu coloane, vestitul scriitor
ar fi citit acestei mătuşi, tolănită pe sofa, fragmente
din Prea multă minte strică. Deşi, naiba ştie, i-o fi citit
poate, dar asta n-are importanţă!
 Important este că în prezent casa aparţinea acelui
Massolit, pe care-l condusese nefericitul Mihail
Alexandrovici Berlioz, înainte să-şi facă apariţia la
Patriarşie prudî.
 Urmând exemplul membrilor Massolit-ului,
nimeni nu spunea „Casa Griboedov”, ci pur şi simplu
„Griboedov”. „Ieri am stat două ceasuri la coadă, la
Griboedov.” „Şi ai rezolvat?” „Am obţinut o lună de
zile la Ialta.” „Bravo!” Sau: „Du-te la Berlioz astăzi, de
la patru la cinci, are audienţe la Griboedov”... şi aşa
mai departe.
 Massolit-ul se instalase la „Griboedov” cum nu se
poate mai bine şi mai intim. Oricine intra acolo lua
involuntar cunoştinţă întâi şi întâi de anunţurile 
diferitelor cercuri sportive şi contempla fotografiile în
grup şi individuale ale membrilor Massolit-ului, care
(fotografiile) umpleau de jos până sus pereţii scării ce
ducea la etaj.
 La etaj, pe prima uşă se lăfăia o inscripţie cât
toate zilele: „Secţia Pescari — Vilegiaturişti”, şi tot aici
era înfăţişat un caras prins în cârligul unei undiţe.
 Pe uşa camerei cu nr. 2 se afla o inscripţie
oarecum stranie: „Deplasări de creaţie pentru o zi.
Adresaţi-vă tov. M.V. Podlojnaia.”
 Uşa următoare purta o inscripţie scurtă, dar mai
mult decât stranie: „Perelîghino”. Apoi, vizitatorului
ocazional al „Casei Griboedov” începeau să-i fugă
ochii în toate părţile pe variatele şi multiplele
inscripţii ce împestriţau uşile din lemn de nuc ale
mătuşii: „Numerele de ordine pentru hârtie se
eliberează la Pokliovkina”, „Casieria”, „Plata în
numerar, individual, a autorilor de scheciuri”.
 Dacă izbuteai să străpungi coada nesfârşită ce se
întindea până jos la poartă, puteai vedea inscripţia de
pe uşa la care lumea dădea năvală fără o clipă de
răgaz: „Spaţiul locativ”. Dincolo de „Spaţiul locativ” ţi
se dezvăluia privirilor un afiş splendid, reprezentând
o stâncă, iar pe creasta stâncii, înfăşurat în burcă,
un călăreţ cu o armă în bandulieră. Mai jos —
palmieri şi un balcon, iar în balcon un tânăr moţat,
privind undeva spre cer cu nişte ochi nespus de vioi
şi ţinând în mână un stilou. Tot acolo scria: „Concedii
complexe de creaţie, de la două săptămâni (schiţănuvelă), până la un an (roman-trilogie), Ialta, SnukSu, Borovoe, Ţihidziri, Mahindjuari, Leningrad
(Palatul de iarnă).” Şi în faţa acestei uşi era coadă,
dar nu cine ştie ce, aşa cam la vreo sută cincizeci de
persoane. Apoi, supunându-se cotiturilor, urcuşurilor 
şi coborâşurilor capricioase ale „Casei Griboedov”,
urmau „Consiliul de conducere al Massolit-ului”,
„Casieriile nr. 2, 3, 4, 5”, „Colegiul redacţional”,
„Preşedintele Massolit-ului”, „Sala de biliard”, tot
soiul de unităţi auxiliare şi, în sfârşit, acea sală
rotundă cu coloane, unde mătuşa se desfătase
ascultând comedia genialului său nepot.
 Nimerind la „Griboedov”, orice vizitator îşi dădea
seama pe loc, dacă, bineînţeles, nu era cretin de-a
binelea, ce minunat o duc aceşti norocoşi membri ai
Massolit-ului şi numaidecât prindea să-l roadă o
neagră invidie. Urmau neîntârziat reproşuri amare
adresate cerului care nu avusese grijă să-l înzestreze
la naştere şi pe el cu talent literar, fără de care,
fireşte, nu era cazul să râvnească la un carnet de
membru al Massolit-ului, un carnet maro, un chenar
auriu, mirosind a piele scumpă, carnet pe care nu era
moscovit să nu-l cunoască.
 Cine ar putea spune ceva în apărarea invidiei?
Este fără îndoială un sentiment urât, dar trebuie să
ne punem în situaţia vizitatorului. Ceea ce vedea el la
etaj nu era totul, ba era chiar departe de a fi totul.
Întreg parterul casei îl ocupa restaurantul. Şi ce
restaurant! Pe bună dreptate era socotit cel mai
grozav din Moscova. Şi nu numai pentru că ocupa
două săli mari cu tavanul boltit, cu picturi
reprezentând cai liliachii cu coame asiriene; nu
numai pentru că la fiecare masă era o lampă învelită
cu un mic şal, nu numai pentru că acolo nu putea
pătrunde primul venit de pe stradă, ci şi pentru că
prin calitatea mâncărurilor sale, „Griboedov” întrecea
oricare alt restaurant din Moscova, iar mâncărurile se
vindeau la un preţ accesibil, niciodată împovărător. 
 De aceea, nu ni se pare defel curioasă convorbirea
pe care a surprins-o odată, lângă grilajul de fier forjat
al „Casei Griboedov”, autorul acestor rânduri, cum
nu se poate mai verosimile.
 — Unde iei masa deseară, Ambrozie?
 — Ce întrebare, dragă Foka; aici, bineînţeles!
Archibald Archibaldovici mi-a şoptit astăzi că se va
servi şalău-nature. O capodoperă a artei culinare!
 — Ştii să trăieşti, Ambrozie! răspunse cu un oftat
admirativ Foka, un slăbănog neîngrijit cu furuncule
pe ceafă, adresându-se lui Ambrozie-poetul, un uriaş
bucălat, cu buzele rumene şi părul auriu.
 — Nu-i vorba de nici o ştiinţă anume, îl contrazice
Ambrozie, ci de dorinţa cea mai elementară de a trăi
omeneşte. Vrei să spui, Foka dragă, că poţi găsi şi la
„Coliseum” nişte şalăiaşi? Dar la „Coliseum” o porţie
de şalău costă treisprezece ruble şi cincisprezece
copeici, pe când la noi îţi ia cinci şi cincizeci! Şi unde
mai pui că la „Coliseum” peştele e vechi de trei zile,
ba, pe deasupra, nu ai nici o garanţie că nu te vei
trezi cu un ciorchine de strugure peste mutră din
partea celui dintâi june care dă buzna acolo venind
din Pasajul Teatral. Mă declar categoric împotriva
„Coliseum-ului”, vocifera Ambrozie-gastronomul, de
răsuna tot bulevardul. Nu căuta să mă convingi,
Foka!
 — Nu caut să te conving, Ambrozie, spuse Foka.
Dar masa de seară se poate lua şi acasă!
 — Nici nu mă gândesc, tună Ambrozie, mi-o
închipui pe nevastă-ta încercând să gătească la
cratiţă, în bucătăria comună, şalău-nature! Ha-haha!... Au revoir, Foka! Şi Ambrozie se repezi
fredonând spre terasa cu umbrar. 
 Eh-ho-ho... Da, ce-a fost a fost! Nu l-au uitat
moscoviţii băştinaşi pe celebrul „Griboedov”. Ce-e,
şalău rasol! E o banalitate, Ambrozie dragă! Dar cega,
cega în caserole de argint, cegă bucăţi, rânduri,
alternate cu cozi de raci şi caviar proaspăt. Dar ouăle
la pahar cu pireu de ciuperci? Şi fileurile de sturz nu
vă plăceau? Dar trufele? Dar prepeliţa preparată
după o reţetă genoveză? Nouă ruble şi jumătate. Dar
jazul, dar serviciul ireproşabil? Şi, în iulie, când toată
familia e plecată în vilegiatură, iar pe dumneata te
reţin în oraş anumite treburi literare ce nu suferă
amânare, pe terasă, la umbra viţei de vie, lucind întro pată de aur pe o faţă de masă imaculată — o
farfurioară de supă-printaniere? Îţi aminteşti,
Ambrozie? Dar ce să te mai întreb! Văd după buzele
dumitale că nu ai uitat; toate lostriţele şi şalăiaşii
dumitale sunt fleacuri! Dar de becaţinele, sitarii şi
becaţele de pădure, când e sezonul lor, de prepeliţe,
de găinuşele de baltă, ce zici? Şi apa minerală
„Narzan”, care ţi se prelinge înspumată pe gâtlej?!
Ajunge însă, te abaţi de la subiect, cititorule! Vino cu
mine!...
 În seara aceea, la ora zece şi jumătate, când
Berlioz se prăpădise la Patriarşie prudî, „Griboedov”
avea toate camerele de la etaj cufundate în întuneric,
în afară de una singură, unde luminile erau aprinse
şi unde tânjeau doisprezece literaţi, strânşi acolo
pentru şedinţă şi aşteptându-l pe Mihail
Alexandrovici. Stăteau pe scaune, pe mese şi chiar pe
cele două pervazuri ale camerei în care îşi avea sediul
Consiliul de conducere al Massolit-ului, sufocându-se
de căldură. Prin ferestrele larg deschise nu pătrundea
nici o adiere de vânt. Moscova îşi revărsa toată arşiţa
adunată în cursul zilei în asfalt, şi era limpede că
noaptea nu va aduce nici o uşurare. Un iz de ceapă
venea de la subsolul casei mătuşii, unde funcţiona
bucătăria restaurantului, şi tuturor le era sete, toţi
erau enervaţi şi furioşi. Literatul Beskudnikov — un
om liniştit de felul lui, bine îmbrăcat, cu nişte ochi
mici şi iscoditori — îşi consultă ceasul. Minutarul se
apropia târâş de unsprezece. Beskudnikov ciocăni cu
degetul în cadran, arătându-l vecinului său, poetul
Dvubratski, care şedea pe o masă şi, de urât, îşi
bălăbănea picioarele încălţate cu pantofi galbeni, cu
talpă de cauciuc.
 — Se cam întrece cu gluma, bombăni Dvubratski.
 — S-a-mpotmolit, pesemne, flăcăul la malul
Kleazmei, dădu replica o voce groasă, aparţinând
Nastasiei Lukinişna Nepremenova, fată de negustor
din Moscova, rămasă orfană, care, devenind
scriitoare, autoare de schiţe marine, excela în scene
de război şi semna cu pseudonimul „Navigatorul
Georges”.
 — Daţi-mi voie! glăsui îndrăzneţ Zagrivov,
cunoscut autor de scheciuri. Şi eu, în loc să mă coc
aici, aş fi stat cu plăcere pe balcon, la o ceaşcă de
ceai! Şedinţa era fixată pentru ora zece, nu-i aşa?
 — La ora asta e plăcut pe malul Kleazmei, îi aţâţă
mai departe pe ceilalţi Navigatorul Georges, ştiind că
staţiunea de vile pentru literaţi, Perelîghino, de pe
malul Kleazmei, este punctul nevralgic al tuturor. La
ora asta cântă, desigur, şi privighetorile acolo. În ce
mă priveşte, lucrez întotdeauna mai cu spor când
sunt în mijlocul naturii, mai ales primăvara.
 — De trei ani aproape plătesc cotizaţia, ca să-mi
pot trimite nevasta, bolnavă de bazedov, în acel rai,
dar nu ştiu cum se face că nu apare nimic la orizont, 
zise veninos, cu amărăciune, nuvelistul Ieronim
Poprihin.
 — Ei, asta-i în funcţie de norocul fiecăruia, vui de
pe pervaz criticul Ababkov.
 Ochişorii Navigatorului Georges se aprinseră de
bucurie şi, îndulcindu-şi vocea de contralto, replică
din nou:
 —Nu trebuie să fim invidioşi, tovarăşi. Avem
numai douăzeci de vile şi se mai construiesc doar
şapte, iar noi suntem trei mii de inşi în Massolit.
 — Trei mii o sută unsprezece, preciză cineva dintrun colţ.
 — Ei, vedeţi, urmă Navigatorul Georges, ce să-i
faci? Se-nţelege de la sine că locuri în vile au primit
cei mai talentaţi dintre noi...
 — Generalii! se băgă direct în acest schimb de
cuvinte Gluharev-scenaristul.
 Beskudnikov simula un căscat şi ieşi din cameră.
 — Stă singur în cinci camere, la Perelîghino, bârfi
Gluharev în urma lui.
 — Lavrovici ocupă numai el şase odăi, ţipă
Deniskin, şi are pereţii sufrageriei tapisaţi cu lemn de
stejar.
 — Ei, nu despre asta-i vorba acum, vui Ababkov,
ci de faptul că s-a făcut ora unsprezece şi jumătate.
 Se stârni gălăgie, se pregătea un fel de răzmeriţă.
Încercând să telefoneze la nesuferita staţiune
Perelîghino, nimeriră la o altă vilă, la Lavrovici, şi
aflară că Lavrovici plecase la râu, ceea ce-i întristă
din cale-afară. Chemară la întâmplare comisia de
literatură beletristică, la interiorul 920, şi,
bineînţeles, nu găsiră pe nimeni.
 — Putea măcar să ne telefoneze! ţipară Deniskin,
Gluharev şi Kvant. 
 Of, degeaba ţipau ei: Mihail Alexandrovici nu
putea să telefoneze nicăieri. Departe, departe de
„Griboedov”, într-o sală enormă, luminată de becuri
de mii de waţi, pe trei mese zincate zăcea ceea ce cu
puţin înainte fusese Mihail Alexandrovici.
 Pe prima masă zăcea trupul gol, plin de sânge
închegat, cu braţul fracturat şi coşul pieptului
zdrobit, pe o altă masă — capul, fără dinţii din faţă,
cu ochii deschişi, tulburi, care nu se mai temeau de
lumina orbitoare ce inunda sala, iar pe o a treia masă
— un morman de cârpe scorojite.
 Lângă cel decapitat stăteau în picioare un profesor
medic-legist, un specialist în anatomie patologică cu
ajutorul lui, reprezentanţii organelor de anchetă şi
literatul Jeldîbin, adjunctul lui Mihail Alexandrovici
Berlioz la Massolit, chemat prin telefon de acasă,
unde veghea la căpătâiul nevestei sale bolnave.
 Maşina venise să-l ia pe Jeldîbin şi, împreună cu
organele de anchetă, s-a dus în primul rând, pe la
douăsprezece noaptea, la locuinţa victimei, unde s-a
procedat la sigilarea tuturor hârtiilor sale, iar de
acolo, cu toţii la morgă.
 Acum, stând lângă rămăşiţele defunctului, se
sfătuiau cum e mai bine să facă; să coasă la loc capul
retezat sau să depună corpul în sala „Casei
Griboedov”, acoperindu-l pur şi simplu pe cel
dispărut cu un şal negru până la bărbie?
 Da, Mihail Alexandrovici nu putea telefona
nicăieri; prin urmare, zadarnic se indignau şi
vociferau Deniskin, Gluharev şi Kvant cu
Beskudnikov. Exact la miezul nopţii, toţi cei
doisprezece literaţi părăsiră etajul de sus, coborând
la restaurant. Aici, îl pomeniră din nou, în sinea lor,
de rău pe Mihail Alexandrovici: pe terasă, toate 
mesele erau, se-nţelege, ocupate, aşa că se văzură
siliţi să cineze în sălile frumoase, dar sufocante.
Şi exact la miezul nopţii, în prima sală se auzi un
bubuit, un zdrăngănit, începură să salte, să se
reverse nişte sunete. După aceea un glas strident de
bărbat porni să urle cu disperare în
acompaniamentul muzicii: „Haleluiah!” Se
dezlănţuise celebrul jaz de la „Griboedov”. Feţele
asudate ale clienţilor parcă se înseninară, caii pictaţi
pe plafon prinseră viaţă, lustrele parcă-şi sporiră
lumina şi, deodată, ca scăpate din lanţ, prinseră a
dănţui ambele săli, iar mai apoi şi terasa.
 Porniră la dans Gluharev cu poeta Tamara
Polumeseaţ, începu să danseze şi Kvant, şi Jukopovromancierul cu o artistă de cinema în rochie galbenă.
Dansau Dragunski, Cerdacci, micul Deniskin cu
gigantica Navigatorul Georges, dansa frumoasa
arhitectă Semeikina-Gall, pe care o ţinea strâns în
braţe un necunoscut în pantaloni albi de pânză
groasă. Dansau ai casei şi invitaţi, oaspeţi din
Moscova şi de aiurea, un oarecare Vitea Kuftik din
Rostov, regizor, pare-se, cu o pecingine mare liliachie
pe obraz, dănţuiau cei mai de seamă reprezentanţi ai
subsecţiei de poezie a Massolit-ului, adică Pavianov,
Bogohulski, Sladki, Spicikin şi Adelfina Buzdeak,
dansau tineri de profesie necunoscută, cu tunsură
„box”, cu umeri de vată, dansa un ins foarte trecut,
cu barbă, în care se încurcase o foaie de ceapă verde,
iar în braţele lui se zgâlţâia o jună prăpădită,
mâncată de anemie, într-o rochiţă de mătase
portocalie.
 Scăldaţi în sudoare, ospătarii purtau deasupra
capetelor halbele de bere aburite, urlând răguşit, cu
năduf: „Faceţi loc, faceţi loc, vă rog!” Undeva, un glas 
comanda în difuzor: „Grătar caucazian o dată! Două
zubrovici! Mâncărică de măruntaie!!” în acelaşi timp,
vocea subţire de bărbat urla: „Haleluiah!” Bubuitul
talerelor aurii ale jazului era estompat în răstimpuri
de zăngănitul farfuriilor, cărora femeile de la oficiu,
după ce le spălau, le dădeau drumul pe un plan
înclinat drept în bucătărie. Într-un cuvânt, infern, nu
alta.
 La miezul nopţii apăru o vedenie de iad. Pe terasă
ieşi un bărbat de o rară frumuseţe, cu barba ca un
pumnal, îmbrăcat în frac şi aruncă o privire
maiestuoasă în jur, ca şi când şi-ar fi privit
domeniile. Se spunea, o spuneau misticii, că au fost
timpuri când frumosul bărbat nu purta frac, ci se
încingea cu un brâu lat de piele de sub care ieşeau
mânerele pistoalelor, iar părul negru ca pana
corbului îi era strâns cu o basma de mătase
purpurie. Prin Marea Caraibilor, cică sub comanda
sa, navigase un bric cu pavilion negru de doliu cu
cap de mort. Dar nu-i adevărat, nu, nu! Sunt
minciunile unor mistici care caută să te
ademenească! Nu există pe lume nici o Mare a
Caraibilor, nu navigaseră pe ea corsari îndrăzneţi,
nu-i urmărise nici o corvetă şi nu se aşternuse peste
valuri fumul bătăliei. Nimic din toate astea n-a
existat, nimic! Iată, există teiul pipernicit, există
grilajul de fier forjat, iar dincolo de grilaj —
bulevardul... Şi se topeşte gheaţa în cupă, şi de la
masa vecină se uită nişte ochi injectaţi ca de taur, şi
te cuprinde o frică... o, zei, daţi-mi otravă, vreau
otravă!...
 Deodată însă, de la o masă, zbură cuvântul:
„Berlioz!” Jazul se destramă şi se stinse, ca şi când lar fi pocnit cineva cu pumnul. „Ce-i, ce s-a întâmplat, 
ce este?!” „Berlioz!!!” şi începură toţi să sară de la
locurile lor, să exclame, să ţipe...
 Da, cumplita veste a morţii lui Mihail
Alexandrovici stârni un val de durere. Cineva prinse a
se agita, strigând că trebuie scrisă şi expediată
numaidecât, pe loc, o telegramă colectivă. Dar ce
telegramă, ne întrebăm noi, şi unde? Şi pentru ce s-o
trimiţi? Chiar aşa, pentru ce? N-are nevoie de nici un
fel de telegramă cel a cărui ceafă zdrobită e strânsă
acum de mâinile de cauciuc ale prosectorului, cel al
cărui grumaz e împuns în clipa de faţă cu acele
strâmbe ale profesorului! S-a dus şi nu are nevoie de
nici o telegramă. Totul s-a sfârşit, să nu mai
aglomerăm, fără rost, telegraful!
 Da, s-a dus, e mort... Bine, dar noi suntem vii!
Valul de durere se stârni, ţinu cât ţinu şi începu să
scadă, să se liniştească. Unii se întoarseră chiar la
mesele lor, şi, la început, mai pe ascuns, apoi făţiş
băură votcă şi luară câte o gustărică. Nu, zău aşa, la
ce bun să se strice sau să rămână în farfurie
chifteluţele de volaille? Cu ce-l mai putem ajuta pe
Mihail Alexandrovici? Îl ajutăm cu ceva dacă
rămânem flămânzi? Că doar noi n-am murit!
 Bineînţeles, pianul fu încuiat cu cheia, jaziştii se
împrăştiară, câţiva dintre ziarişti plecară la redacţiile
unde lucrau, ca să scrie necrologul. Aflară cu toţii că
de la morgă sosise Jeldîbin. Se instalase sus în
cabinetul răposatului, şi imediat porni zvonul că el îl
va înlocui pe Berlioz. Jeldîbin îi chemă grabnic din
restaurant pe toţi cei doisprezece membri ai
consiliului de conducere, şi, într-o şedinţă fulger,
ţinută în cabinetul lui Berlioz, se apucară să discute
problemele ce nu sufereau amânare: pavoazarea sălii
cu coloane din „Casa Griboedov”, transportul 
corpului neînsufleţit de la morgă în această sală,
accesul publicului, precum şi alte probleme legate de
mult prea tristul eveniment.
 În vremea asta restaurantul îşi ducea mai departe
viaţa nocturnă obişnuită şi ar fi dus-o aşa până la
închidere, adică până la ora patru dimineaţa, dacă
nu s-ar fi petrecut ceva cu totul şi cu totul ieşit din
comun, ceva care i-a zguduit pe oaspeţii
restaurantului mult mai mult decât vestea morţii
năprasnice a lui Berlioz.
 Cei dintâi prinseră a se agita birjarii care pândeau
clienţii la poarta „Casei Griboedov”. S-a auzit cum
unul din ei, săltându-se uşor pe capră, strigă:
 — Ptiu! Ia uitaţi-vă numai!
 După aceea, răsărită ca din pământ, lângă grilajul
de fier clipi o luminiţă, apoi începu să se apropie de
terasă. Lumea prinse a se ridica de la mese,
aţintindu-şi privirea — şi văzură cu toţii că, o dată cu
luminiţa, spre restaurant se îndrepta o stafie albă.
Când se apropie de treptele terasei, toţi înmărmuriră,
cu bucăţile de cegă înfipte în furculiţă şi cu ochii
holbaţi. Portarul, care tocmai ieşise de la garderoba
restaurantului în curte să fumeze o ţigară, o aruncă
jos, o stinse sub călcâi şi dădu să iasă în
întâmpinarea stafiei, cu scopul vădit de a-i bara
accesul în restaurant, dar, nu se ştie din ce motiv, no făcu, ci se opri locului, cu un zâmbet cam nătâng.
 Atunci stafia, urcând treptele, păşi nestingherită
pe terasă, şi toţi constatară că nu-i nici o stafie, ci
Ivan Nikolaevici Bezdomnîi, celebrul poet.
 Desculţ, îmbrăcat cu o bluză rusească albă, ruptă,
şi cu izmene dungate, avea prinsă în piept, cu un ac
de siguranţă, o iconiţă de hârtie reprezentând un
sfânt necunoscut. În mâini, Ivan Nikolaevici ducea o 
lumânare de cununie, aprinsă. Pe obrazul drept avea
o julitură proaspătă.
 Este greu de măsurat cât de adâncă a fost tăcerea
ce se înstăpâni pe terasă. În mâinile unui ospătar,
halba pe care o ducea se aplecă într-o parte, şi berea
se prelinse pe podea.
 Poetul ridică luminarea deasupra capului, grăind
cu voce tare:
 — Noroc, prieteni! După care băgă capul sub
masa cea mai apropiată şi exclamă abătut: Nu, aici
nu-i!
 Se auziră două glasuri. Un bas rosti necruţător:
 — Gata. Delirium tremens.
 Iar al doilea, un glas speriat de femeie, se întrebă:
 — Cum de l-a lăsat miliţia în halul ăsta pe stradă?
 Auzind-o, Ivan Nikolaevici o lămuri:
 — De două ori au vrut să mă reţină, la Skatertnîi
şi aici, pe Bronnaia, dar am tulit-o sărind gardul şi,
vedeţi, m-am julit la obraz. Ivan Nikolaevici ridică
mâna cu lumânarea şi vociferă: Fraţilor întru
literatură! (Glasul lui răguşit prinse puteri şi suna
acum mai înflăcărat.) Ascultaţi cu toţii ce am să vă
zic! A apărut! Prindeţi-l, puneţi mâna pe el
numaidecât, altfel o să facă ravagii! Nenorociri de
nedescris!
 — Ce? Cum? Ce zice? Cine a apărut? izbucniră
glasuri din toate părţile.
 — Consultantul, răspunse Ivan, şi consultantul
ăsta l-a ucis adineauri pe Misa Berlioz la Patriarşie
prudî.
 Din sălile restaurantului lumea dădu năvală, şi în
jurul luminării aprinse din mâna lui Ivan se
strânseră cu toţii buluc... 
 — Daţi-mi voie, daţi-mi voie, vorbiţi mai limpede,
se auzi lângă urechea lui Ivan Nikolaevici un glas
încet şi politicos, spuneţi, cum adică l-a ucis? Cine la ucis?
 — Un consultant străin, profesor şi spion,
răspunse prompt Ivan, privind în jur.
 — Şi cum îl cheamă? îl întrebă încetişor la ureche
acelaşi glas.
 — Asta e! Cum îl cheamă?! strigă profund mâhnit
Ivan. Dacă i-aş şti numele! N-am văzut bine ce scria
pe cartea de vizită. Ţin minte doar prima literă „W”,
începe cu „W” numele lui. Ce nume începe oare cu
„W”? se întrebă el. Îşi duse palma la frunte şi deodată
începu să mormăie: We, we, we, wi, wa... Waschner?
Wagner? Weiner? Wegner? Winter? încordat la culme,
simţi cum i se zburleşte părul din cap.
 — Wulf? îl ajută, miloasă, o femeie.
 Ivan se înfurie.
 — Toanto! ţipă el, căutând-o pe femeie cu privirea.
Ce-are a face aici Wulf? N-are Wulf nici o vină. Wo,
Wa... Nu, aşa n-am să-mi aduc aminte. Uitaţi ce e,
cetăţeni... telefonaţi chiar acum la miliţie să se
trimită cinci motociclete cu mitraliere pentru
prinderea profesorului. Şi nu uitaţi să spuneţi că nu
e singur, mai sunt doi cu el: unul lung, cadrilat, cu
pince-nez-ul crăpat şi un motan negru, gras. Iar eu,
până una-alta, am să fac percheziţie la „Griboedov”,
presimt că aici e.
 Ivan începu să se agite, îi îmbrânci pe cei din jur,
flutură lumânarea mânjindu-se tot de ceară, se uită
pe sub mese. Atunci, cineva strigă: „Un medic!” şi o
faţă blândă, cărnoasă, rasă şi îmbuibată, cu ochelari
în ramă de baga, răsări lângă Ivan. 
 — Tovarăşe Bezdomnîi, începu faţa cu glas
solemn, linişteşte-te. Eşti zguduit de moartea lui
Mihail Alexandrovici pe care l-am iubit cu toţii, adică
a lui Mişa Berlioz. O înţelegem prea bine. Ai nevoie de
linişte. Îndată tovarăşii or să te ducă până la patul
dumitale şi ai să te linişteşti.
 — Ascultă, îl întrerupse rânjind Ivan, tu nu
înţelegi că profesorul trebuie prins? Ce mă tot baţi la
cap cu prostiile tale! Cretinule!
 — Tovarăşe Bezdomnîi, dar se poate să-mi
vorbeşti astfel? ripostă faţa cea săritoare, înroşinduse, dându-se înapoi de-a-ndăratelea şi căindu-se că
s-a băgat în istoria asta.
 — Uite, cu tine se poate, i-o întoarse cu o ură
mocnită Ivan Nikolaevici.
 Chipul i se schimonosi de furie, mută repede
lumânarea din mâna dreaptă în mâna stângă, îşi făcu
vânt şi pocni faţa cea săritoare drept peste ureche.
 Atunci le dădu prin minte celor din jur să se
repeadă la Ivan; şi se repeziră. Lumânarea se stinse,
iar ochelarii ce săriră de pe nasul acelei feţe fură
călcaţi în picioare, cât ai clipi. Ivan scoase un răcnet
războinic, cumplit, ce se auzi chiar şi pe bulevard,
stârnind curiozitatea trecătorilor, şi porni să se apere.
Vesela zăngănea căzând de pe mese, femeile ţipau, în
timp ce ospătarii îl legau pe poet cu ştergare, la
garderobă se consumă următorul dialog între fostul
comandant de bric şi portar:
 — N-ai văzut că e în izmene? întrebă rece piratul.
 — Bine, Archibald Archibaldovici, ripostă portarul,
care o băgase pe mânecă, dar cum puteam să nu-i
dau drumul, dacă dumnealui este membru al
Massolit-ului?
 — N-ai văzut că e în izmene? repetă piratul. 
 — Iertaţi-mă, Archibald Archibaldovici, se scuza
portarul, stacojiu la faţă, ce puteam face? Înţeleg şi
eu atâta lucru, pe terasă şedeau doamnele...
 — Doamnele n-au nici un amestec, doamnelor le
este indiferent, nu se lăsă piratul, sfredelindu-l
literalmente cu privirea, dar miliţiei nu-i este
indiferent! Un om în izmene poate circula pe străzile
Moscovei numai într-un singur caz: dacă merge
însoţit de reprezentanţii miliţiei, şi anume, cu o
singură destinaţie — secţia de miliţie! Iar tu, ca
portar, trebuie să ştii că, văzând un om în halul ăsta,
ai datoria să dai imediat semnalul de alarmă. Auzi?!
Tu auzi ce se petrece pe terasă?
 Portarul, înnebunit, auzi venind de pe terasă un
bubuit, zăngănit de farfurii şi de pahare sparte, ţipete
de femei.
 — Ei, ce să-ţi fac acum pentru una ca asta?
întrebă piratul.
 Obrazul portarului căpătă culoarea unui bolnav
de tifos, iar ochii priveau fix, plini de groază. I se păru
că părul negru al piratului, acum pieptănat cu
cărare, e acoperit cu o mătase roşie ca focul.
Dispăruseră plastronul şi fracul, şi din cingătoarea
de piele se ivi mânerul unui pistol. Portarul se şi
închipui spânzurat de vergeaua gabiei mici, îşi văzu
cu ochii propria sa limbă scoasă afară, şi capul
prăvălit fără viaţă pe umăr, ba auzi chiar plescăitul
valurilor dincolo de bord. Portarului i se muiară
genunchii şi atunci piratului i se făcu milă de el şi îşi
stinse privirea sfredelitoare.
 — Bagă de seamă, Nikolai, te iert pentru ultima
dată! N-avem nevoie de astfel de portari la restaurant,
nici pe gratis! Intră mai bine paznic la biserică. După
ce spuse aceasta, fostul comandant dădu comanda, 
precis, clar, rapid: Să vină Pantelei din oficiu. Un
miliţian. Proces-verbal. O maşină. La spitalul de
nebuni. Şi adăugă: Fluieră!
 Peste un sfert de ceas, publicul uluit la culme (nu
numai cel din restaurant, ci şi cel de pe bulevard, şi
din casele cu ferestre dând spre grădina
restaurantului) văzu cum Pantelei, portarul, un
miliţian, un ospătar şi poetul Riuhin scoteau pe
poarta „Casei Griboedov” pe un tânăr înfăşurat ca o
păpuşă, care, plângând amar, scuipa, străduindu-se
să-l nimerească anume pe Riuhin, şi ţipa ca din gură
de şarpe:
 — Canalie!... Canalie ce eşti!
Şoferul unui autocamion, cu o expresie de furie pe
faţă, dădu drumul la motor. Alături, un birjar îşi
înfierbânta calul şi, lovindu-l cu frâul liliachiu peste
crupă, strigă:
 — Uite că merge şi un cal iute! Am mai dus eu
clienţi la spitalul de nebuni!
 Mulţimea din jur vuia, comentând evenimentul
nemaivăzut, într-un cuvânt, un scandal oribil,
scârbos, ispititor, o porcărie, nu alta, un scandal care
se potoli numai atunci când camionul se urni din
poarta „Casei Griboedov”, ducându-i cu el pe
nefericitul Ivan Nikolaevici, pe miliţian, pe Pantelei şi
pe Riuhin. 
6. Schizofrenie, după cum s-a şi spus
 Ceasul arăta unu şi jumătate din noapte când, în
sala de consultaţii a celebrei clinici de psihiatrie,
clădită recent în preajma Moscovei, pe malul unui
râu, intră un bărbat cu bărbuţă ascuţită, îmbrăcat în
halat alb. Trei sanitari nu-şi luau ochii de la Ivan
Nikolaevici, care şedea pe canapea. Poetul Riuhin,
grozav de tulburat, era şi el acolo. Ştergarele cu care
fusese legat Ivan Nikolaevici zăceau maldăr tot acolo,
pe canapea. Ivan Nikolaevici avea mâinile şi picioarele
libere.
 Văzându-l intrând pe bărbatul cu bărbuţă, Riuhin
păli, tuşi uşor şi spuse sfios:
 — Bună seara, doctore.
 Doctorul dădu din cap în semn de salut, dar,
înclinându-se, se uită la Ivan Nikolaevici şi nu la
Riuhin. Bezdomnîi şedea încremenit, cu o expresie
răutăcioasă pe faţă, cu sprâncenele încruntate, şi nu
făcu nici cea mai mică mişcare când intră doctorul.
 — Iată-l, doctore, vorbi Riuhin, nu se ştie de ce în
şoaptă, pe un ton misterios, aruncând priviri speriate
spre Ivan Nikolaevici, iată-l pe cunoscutul poet Ivan
Bezdomnîi, vedeţi... Ne e teamă să nu aibă cumva
delirium tremens...
 — Bea mult? întrebă printre dinţi doctorul.
 — Nu, bea şi el, din când în când, dar nu aşa ca
să...
 — I se năzăreau cumva gândaci de bucătărie,
şobolani, draci sau câini ce umblă de colo-colo?
 — Nu, răspunse Riuhin, înfiorându-se, l-am văzut
ieri şi azi-dimineaţă... era perfect sănătos.
 — Şi de ce e numai în izmene? L-au luat direct din
pat? 
 — Nu, doctore, a venit în ţinuta asta la
restaurant...
 — Aha, aha, rosti doctorul foarte satisfăcut, şi de
ce are zgârieturi? S-a bătut cu careva?
 — A căzut de pe gard, iar apoi, la restaurant, l-a
atins pe unu... şi încă pe câţiva...
 — Aşa, aşa, zise doctorul şi, întorcându-se spre
Ivan, adăugă: Bună seara!
 — Să trăieşti, sabotorule! îi răspunse cu răutate,
ridicând vocea, Ivan.
 Riuhin se fâstâci într-atât, încât nu îndrăzni să se
uite în ochii prevenitorului doctor. Acesta nu se
ofensă defel, ci-şi scoase cu un gest familiar, abil,
ochelarii, ridică poala halatului, îi ascunse în
buzunarul de la spate al pantalonilor, apoi îl întrebă
pe Ivan:
 — Câţi ani ai?
 — Ia mai duceţi-vă dracului cu toţii şi lăsaţi-mă în
pace! strigă grosolan Bezdomnîi şi-i întoarse spatele.
 — De ce te înfurii? Te-am supărat cu ceva?
 — Am douăzeci şi trei de ani, vorbi iritat Ivan, şi
am să mă plâng împotriva voastră, a tuturor,
împotriva ta, păduche ce eşti! i se adresă el lui
Riuhin.
 — Şi de ce anume vrei să te plângi?
 — De aia, că m-au înşfăcat pe mine, om sănătos,
şi m-au târât cu sila aici la casa de nebuni! îi
răspunse mânios Ivan.
 În clipa aceea Riuhin se uită la Ivan şi îngheţă:
Poetul nu avea deloc o privire de nebun. Ochii lui,
atât de tulburi la „Griboedov”, erau acum ochii lui
Ivan de altădată, limpezi de tot. „Aoleu! gândi speriat
Riuhin. E într-adevăr normal! Ce aiureală! Chiar aşa, 
de ce l-am târât aici? E normal, absolut normal,
numai atât că are toată mutra zdrelită...”
 — Dumneata te afli într-o clinică, vorbi foarte
calm medicul, instalându-se pe un taburet cu picior
metalic lucios, şi nu într-o casă de nebuni, într-o
clinică, unde, dacă nu e cazul, nimeni n-o să te
reţină.
 Ivan Nikolaevici îl privi neîncrezător cu coada
ochiului, dar mormăi:
 — Slavă ţie, Doamne! în sfârşit, văd şi eu un om
normal printre atâţia idioţi, dintre care primul este
gogomanul şi incapabilul de Saşka!
 — Cine este acest Saşka incapabil? se informă
medicul.
 — El, Riuhin, răspunse Ivan, arătându-l cu
degetul murdar pe Riuhin.
 Poetul nu mai putea de indignare. „Asta-i
recunoştinţa, gândi el cu amărăciune, pentru tot ceam făcut pentru dânsul. E o pramatie în toată
puterea cuvântului!”
 — Ca mentalitate, un chiaburaş tipic, vorbi Ivan
Nikolaevici, dornic să-l demaşte cât mai rapid pe
Riuhin, şi, unde mai pui, e un chiaburaş ce poartă cu
abilitate masca de proletar! Priviţi-i figura acră şi
confruntaţi-o cu acele versuri sonore pe care le-a
comis în întâmpinarea lui 1 Mai. He-he-he...
„Flutură!” şi „fâlfâie...” Aruncaţi o privire înăuntrul
lui, să vedeţi ce gânduri zac acolo... rămâneţi paf!
râse cam sinistru Ivan Nikolaevici.
 Riuhin gâfâia, roşu la faţă, şi se gândea la un
singur lucru: încălzise un şarpe la piept, sărise în
ajutorul cuiva care se dovedea a fi un duşman înrăit.
Şi jalea cea mare era că n-avea ce-i face, doar nu
putea să se ia la harţă cu un bolnav psihic! 
 — Dar, de fapt, de ce v-au adus la noi? întrebă
medicul, după ce ascultase atent toate învinuirile lui
Bezdomnîi.
 — Dracu să-i ia pe nătărăii ăştia! M-au înşfăcat,
m-au legat cu nu ştiu ce cârpe şi m-au târât până
aici cu camionul!
 — Îmi daţi voie să vă întreb, de ce aţi venit la
restaurant numai în cămaşă şi izmene?
 — N-are de ce să vă mire, îi răspunse Ivan. M-am
dus să mă scald în râul Moscova, şi mi-au şterpelit
hainele, lăsându-mi porcăria asta! Doar nu era să
merg în pielea goală prin Moscova! Am pus pe mine
ce-am găsit şi eu, pentru că mă grăbeam să ajung la
restaurant, la „Griboedov”.
 Medicul se uită întrebător la Riuhin, şi acesta
mormăi posomorât:
 — Aşa se cheamă restaurantul.
 — Aha, se lămuri medicul, dar de ce eraţi atât de
grăbit? Aveaţi vreo întâlnire importantă?
 — Mă zbat să-l prind pe consultant, îi răspunse
Ivan Nikolaevici, privind neliniştit în jur.
 — Care consultant?
 — Îl cunoaşteţi pe Berlioz? întrebă semnificativ
Ivan.
 — Compozitorul?...
 — Ce compozitor? Ah, da, aşa e... Dar nu despre
el e vorba. Compozitorul e tizul lui Mişa Berlioz.
 Riuhin n-avea deloc chef să vorbească, a trebuit
însă să dea explicaţii.
 — Berlioz, secretarul Massolit-ului, a fost călcat
astă-seară de un tramvai la Patriarşie prudî.
 — Nu te băga, dacă nu ştii! se supără Ivan. Nu tu,
eu am fost acolo când s-a întâmplat. El l-a vârât
dinadins sub tramvai. 
 — L-a împins?
 — N-are a face dacă l-a împins sau nu! sări Ivan,
furios că ceilalţi sunt grei de cap. Unu ca ăsta nici nare nevoie să împingă! El e în stare să facă nişte
figuri, mamă, mamă! Ştia dinainte că Berlioz va fi
călcat de tramvai!
 — În afară de dumneavoastră, l-a mai văzut
cineva pe acest consultant?
 — Tocmai aici e buba, doar Berlioz şi cu mine lam văzut.
 — Aşa. Şi ce măsuri aţi luat pentru prinderea
asasinului? Spunând aceasta, medicul se întoarse şi
aruncă o privire femeii cu halat alb, ce şedea mai la o
parte, în faţa unui birou. Aceasta luă un formular şi
se apucă să-l completeze.
 — Ce măsuri? Am luat din bucătărie o
lumânărică.
 — Asta? îl întrebă medicul, arătându-i lumânarea
ruptă, aşezată alături de iconiţă, pe biroul femeii cu
halat alb.
 — Chiar asta, şi...
 — Dar iconiţa la ce-a servit?
 — Mda, iconiţa... bâigui Ivan, înroşindu-se.
Iconiţa, de fapt, i-a speriat cel mai mult, urmă el,
arătându-l din nou cu degetul pe Riuhin. Adevărul e
că el, consultantul, ce să ne mai ascundem după
deget... s-a înhăitat cu necuratul... şi nu-l prinzi cu
una, cu două.
 Sanitarii stăteau acum drepţi şi nu-şi mai luau
ochii de la Ivan.
 — Mda, urmă poetul, s-a înhăitat! E o realitate
irevocabilă. A stat de vorbă personal cu Pilat din
Pont. Nu vă mai uitaţi aşa la mine, ştiu eu ce spun! A
văzut tot, şi balconul, şi palmierii. Într-un cuvânt, ce 
mai... a fost la Pilat din Pont, garantez eu pentru
asta.
 — Da, da...
 — Ei, şi mi-am prins, va să zică, iconiţa asta în
piept şi am dat fuga...
 În clipa aceea ceasul bătu de două ori.
 — Ehehei! exclamă Ivan, sărind de pe canapea. E
ora două, şi eu îmi pierd timpul cu voi! Iertaţi-mă,
unde aveţi telefonul?
 — Lăsaţi-l să telefoneze, ordonă medicul,
adresându-se sanitarilor.
 Ivan înşfăcă receptorul, în timp ce femeia cu halat
alb îl întrebă încet pe Riuhin:
 — E însurat?
 — Celibatar, o informă speriat poetul.
 — Sindicalist?
 — Da.
 — Miliţia? ţipă Ivan în receptor. Miliţia? Tovarăşul
de serviciu? Daţi dispoziţie să se trimită cinci
motociclete cu mitraliere pentru prinderea unui
consultant străin. Cum? Treceţi să mă luaţi, merg cu
dumneavoastră... La telefon poetul Bezdomnîi,
vorbesc de la casa de nebuni... Repede, adresa
dumneavoastră! ceru el în şoaptă medicului,
acoperind receptorul cu palma. Apoi, strigă din nou
în receptor: Mă auziţi? Alo!... E o neruşinare! vociferă
deodată Ivan trântind receptorul de perete.
 Apoi se întoarse spre medic, îi întinse mâna, îi
aruncă distant un „La revedere” şi dădu să plece.
 — Nu te supăra, unde vrei să pleci? îl opri
medicul, privindu-l în ochi. E noapte târziu, eşti
numai în cămaşă şi izmene... Nu te simţi bine, rămâi
la noi. 
 — Lăsaţi-mă să trec, se răsti Ivan la sanitarii care
se postaseră în dreptul uşii. Îmi daţi drumul sau nu?
strigă poetul cu glas fioros.
 Riuhin începu să tremure, iar femeia apăsă pe un
buton şi pe suprafaţa de sticlă a mesei se ivi o cutiuţă
lucioasă de metal şi o fiolă.
 — Aşa, va să zică?! rosti Ivan, aruncând în jur
uitături de fiară încolţită. Atunci... Cu bine!! strigă el
şi se năpusti cu capul înainte spre storul lăsat al
ferestrei.
 Urmă un zgomot destul de puternic, dar geamul
din spatele storului rămase intact şi în clipa
următoare Ivan Nikolaevici se zbătea în mâinile
sanitarilor. Horcăia, se căznea să-i muşte strigând:
 — Aşa, va să zică, geamuri din astea aţi introdus!
Dă-mi drumul!... Dă-mi drumul!...
 În mâinile medicului sclipi seringa, cu o singură
mişcare, femeia despică mâneca putrezită a bluzei lui
Ivan şi-i apucă braţul cu o putere deloc feminină. În
încăpere se răspândi miros de eter. Ţinut de patru
inşi, Ivan se muie, şi medicul îndemânatic folosi acest
moment ca să-i înfigă acul în braţ. Îl mai ţinură pe
Ivan câteva clipe şi-l lăsară apoi pe canapea.
 — Bandiţilor! zbieră Ivan, sărind de pe canapea,
dar se pomeni din nou instalat la loc.
 Îndată ce-i dădură drumul, sări iar în sus, dar de
data aceasta se lăsă singur pe canapea. Tăcu,
aruncând priviri sălbatice înjur, apoi căscă pe
neaşteptate, iar în clipa următoare, zâmbi răutăcios.
 — M-au închis totuşi aici, zise, apoi mai căscă o
dată, se întinse, îşi puse capul pe pernă, îşi propti
obrazul în pumn precum copiii şi mormăi cu glas
somnoros, de data asta fără răutate: Foarte bine... voi
o să plătiţi pentru toate astea... v-am prevenit, aşa 
încât faceţi cum credeţi... pe mine, în clipa de faţă
însă, mă interesează cel mai mult Pilat din Pont...
Pilat... Aici Ivan închise ochii.
 — O baie, rezerva 117 şi o gardă permanentă la
patul lui, dădu medicul dispoziţie, punându-şi
ochelarii.
 Riuhin tresări din nou: uşile albe se deschiseră
fără zgomot, lăsând să se vadă coridorul luminat de
becurile albastre, de noapte. Din coridor fu împins în
încăpere un cărucior pe rotile de cauciuc, pe care îl
întinseră pe Ivan, aţipit. Apoi căruciorul cu Ivan plecă
şi uşile se închiseră la loc.
 — Doctore, întrebă în şoaptă Riuhin, zguduit, e,
va să zică, într-adevăr bolnav?
 — O, da, confirmă medicul.
 — Dar ce are totuşi? urmă sfios Riuhin.
 Medicul se uită obosit la Riuhin şi-i răspunse cu
glas stins:
 — Hiperexcitabilitate nervoasă cu lezarea
aparatului vorbirii şi al celui motor... interpretaţiuni
delirante... Un caz complicat, se vede. Presupun că e
vorba de schizofrenie. Şi, pe deasupra, etilismul...
 Riuhin nu pricepu nimic din spusele doctorului în
afară de faptul că situaţia lui Ivan Nikolaevici era cam
albastră; oftă şi mai întrebă:
 — Dar de ce-o fi vorbind mereu despre nu ştiu ce
consultant?
 — A văzut probabil pe cineva, care a produs o
impresie puternică asupra imaginaţiei lui bolnave.
Sau, poate, o fi având o halucinaţie...
 Câteva minute mai târziu, camionul îl ducea pe
Riuhin înapoi spre Moscova. Se crăpa de ziuă, şi
lumina felinarelor nestinse încă de pe şosea era de 
prisos şi neplăcută. Şoferul, furios că pierduse o
noapte, gonea cât îl ţineau puterile.
 O pădure se desprinse şi rămase undeva în urmă,
râul o luă într-o parte; câte nu veneau în
întâmpinarea camionului! Garduri cu gherete de
pază, stive de lemne, stâlpi foarte înalţi şi piloni, iar
în vârful pilonilor înşirate nişte bobine, apoi
mormane de pietriş, pământul brăzdat de canale;
într-un cuvânt, simţeai că Moscova e la doi paşi, colo,
după cotitură, că îndată va năvăli şi te va prinde.
 Camionul îl scutura pe Riuhin şi-l arunca în toate
părţile; buturuga retezată, pe care încerca să-şi
găsească locul, aluneca mereu de sub el. Ştergarele
de la restaurant, aruncate în camion de miliţian şi
Pantelei, plecaţi înainte spre casă cu troleibuzul, se
rostogoleau pe platforma camionului. Riuhin
încercase întâi să le adune pe toate laolaltă, dar apoi,
şuierând printre dinţi, cu furie: „da mai ducă-se
dracului! în definitiv, ce mă tot sucesc eu ca un
dobitoc?...” le făcu vânt cu piciorul şi nu le mai dădu
nici o atenţie.
 Era într-o stare de spirit cumplită. Desigur, vizita
la această casă a suferinţei lăsase în sufletul lui
Riuhin o urmă foarte adâncă. Se străduia să
înţeleagă ce anume îl chinuieşte. Coridorul cu
becurile lui albastre ce-i stăruia în amintire? Gândul
că nu există pe lume nenorocire mai cumplită decât
pierderea raţiunii? Da, da, desigur şi asta. Dar
aceasta era aşa, o idee în general. Însă mai era ceva.
Oare ce anume? Jignirea, iată ce era. Da, da, vorbele
jignitoare pe care Bezdomnîi i le aruncase în faţă. Şi
nu-l durea faptul că erau jignitoare, ci adevărul pe
care-l conţineau. 
 Poetul nu se mai uita în jurul său, ci, cu privirea
pironită în podeaua murdară a camionului, ce se
zgâlţâia fără încetare, începu să mormăie ceva, să se
vaiete, făcându-şi reproş peste reproş.
 Da, versuri... Are treizeci şi doi de ani! Şi mai
departe? Mai departe acelaşi lucru! Va compune
câteva poezii pe an. Şi o va ţine aşa până la
bătrâneţe? Da, până la bătrâneţe. Ce-i vor aduce, la
urma urmei, aceste poezii? Glorie? „Ce prostie! Cel
puţin nu te autoînşela. Niciodată cel care scrie
versuri proaste nu va cunoaşte gloria. De ce sunt
proaste?! Mi-a spus adevărul, numai adevărul! îşi
vorbea necruţător Riuhin. Nu cred în nimic din ceea
ce scriu!...”
 Intoxicat de această explozie de neurastenie,
poetul se clătină, simţind în acelaşi timp că platforma
nu se mai scutură sub el. Ridică ochii şi constată că
intrase de mult în Moscova şi, mai mult decât atât, că
deasupra oraşului mijeau zorile, că norul de colo e
poleit cu aur, că autocamionul lui stă pe loc,
împotmolit în coloana altor maşini, gata să cotească
pe un bulevard, şi că, la doi paşi de el, se înalţă pe
postamentul său un om de metal, cu capul puţin
aplecat într-o parte, privind nepăsător bulevardul.
 Gânduri ciudate ţâşniră în capul poetului ce se
simţi dintr-o dată bolnav. „Iată un exemplu de baftă
autentică... (Riuhin se sculă în picioare pe platforma
camionului şi ridică mâna, ameninţându-l nu se ştie
de ce pe omul turnat din fontă, care nu făcea nici un
rău nimănui) — fiecare pas făcut de el în viaţă, orice i
s-a întâmplat — toate s-au dovedit a fi spre folosul
lui, spre gloria lui! Dar ce a făcut el? Nu-mi dau
seama... Au oare ceva deosebit cuvintele: «Vântu-n 
beznă zburdă...»4? Nu înţeleg!... A avut noroc, da, a
avut noroc! (încheie deodată veninos Riuhin şi simţi
în aceeaşi clipă camionul urnindu-se din loc). A tras
în el, da, a tras albgardistul acela, i-a sfârtecat şoldul
şi i-a asigurat nemurirea.”
 Coloana îşi urmă drumul. Bolnav de-a binelea şi
chiar îmbătrânit, poetul intra peste cel mult două
minute pe terasa „Griboedov”, care, între timp, se
golise. Într-un colţ, câteva persoane îşi beau ultimul
pahar. În mijlocul terasei se agita comperul cu
tiubeteika pe cap şi cu o cupă de şampanie „Abrau”
în mână.
 Riuhin, cu maldărul de ştergare în braţe, fu
întâmpinat prietenos de Archibald Archibaldovici şi
eliberat pe dată de cârpele alea afurisite. De n-ar fi
fost atât de chinuit, după cele trăite la clinică şi după
zgâlţâitul din camion, Riuhin ar fi încercat o plăcere
deosebită să relateze cum au decurs lucrurile,
înflorind povestirea cu amănunte născocite de
imaginaţia sa. Dar în momentul acela nu-i ardea de
aşa ceva şi apoi, cu toate că nu excela prin cine ştie
ce spirit de observaţie, acum, după calvarul din
camion, Riuhin îl privea pentru prima oară cu luareaminte pe pirat şi îşi dădea seama că acestuia, deşi îi
punea întrebări referitoare la Bezdomnîi şi chiar
exclama: „vai-vai-vai!”, în realitate nu-i păsa defel de
soarta lui Ivan Nikolaevici şi nu-i era câtuşi de puţin
milă de el. „Şi bravo lui! Bine face!” gândi Riuhin, cu
o furie cinică autodistrugătoare şi, întrerupând
relatarea despre schizofrenie, ceru:
 — Archibald Archibaldovici, aş vrea nişte
votculiţă...

4 Vers din poezia Seară de iarnă de A.S. Puşkin. 
 Piratul arboră o expresie de simpatie, şoptind:
 — Înţeleg... o clipă numai... şi făcu semn unui
ospătar.
 Peste un sfert de ceas, Riuhin şedea singursingurel, chircit la o masă, devorând un morunaş şi
bând votcă, pahar după pahar; îşi dădea seama şi
recunoştea că nimic nu se mai putea îndrepta în
viaţa lui şi că nu-i mai rămânea decât uitarea.
 Poetul îşi irosise noaptea, în timp ce alţii chefuiau
şi acum îşi dădea seama că n-o mai putea întoarce.
Era de ajuns să ridice capul şi să privească spre cer,
ca să înţeleagă că noaptea pierise fără putinţă de
întoarcere. Ospătarii, grăbiţi, smulgeau feţele de pe
mese. Pisicile care se foiau încoace şi încolo în jurul
terasei aveau un aspect matinal. Poetul simţea
năvălind asupra lui, nestăvilită, o nouă zi. 
7. Un apartament puţin simpatic
 Dacă a doua zi dimineaţă cineva i-ar fi spus lui
Steopa Lihodeev: „Steopa, vei fi împuşcat dacă nu te
scoli chiar în clipa asta!” el ar fi răspuns cu un glas
languros, abia auzit: „împuşcaţi-mă, faceţi cu mine ce
vreţi, eu tot nu mă scol.” Nu numai că nu-i venea să
se scoale, dar i se părea că nu-i în stare nici măcar să
deschidă ochii, de teamă că dacă-i va deschide un
trăsnet se va năpusti asupra lui sfârtecându-i capul,
în cap îi vuia un clopot greu, pete cafenii cu chenar
roşu ca focul şi reflexe verzui pluteau între globul
ochiului şi pleoapele închise şi, colac peste pupăză, îi
era greaţă, dar o greaţă pricinuită, pe cât se părea, de
sunetele unui patefon sâcâitor. Steopa se străduia
să-şi amintească ceva, dar nu-i venea în minte decât
un singur lucru: că în ajun, parcă, şi nu se ştie unde,
stătuse cu un şervet de masă în mână şi încercase să
sărute o doamnă, promiţându-i, de altfel, să-i facă o
vizită a doua zi la ora douăsprezece fix. Doamna îl
refuzase, repetând: „Nu, nu, n-am să fiu acasă!”
Steopa însă o ţinea una şi bună: „Ba eu totuşi am să
vin!”
 Dar cine era doamna, ce oră era acum, ce zi, şi în
ce lună, Steopa habar n-avea, şi, ce era mai rău, nu
se putea dumiri, unde se găseşte? Se căzni să
lămurească măcar acest ultim amănunt şi-şi dezlipi
pleoapa ochiului stâng. În penumbră desluşi un
reflex tulburiu. Recunoscu, în sfârşit, oglinda mare
de perete şi îşi dădu seama că stă culcat pe spate în
propriul său pat, mai bine zis în fostul pat al văduvei
bijutierului, în dormitorul lui. În clipa următoare,
capul îi zvâcni năprasnic şi, gemând cumplit, închise
iar ochiul stâng. 
 Să lămurim lucrurile: Steopa Lihodeev, directorul
Teatrului de varietăţi, se trezi dimineaţa în
apartamentul pe care-l împărţea cu răposatul Berlioz!
Apartamentul era situat într-un imobil mare, cu cinci
etaje, cu faţada în trei laturi dând spre Sadovaia.
 Trebuie spus că apartamentul acesta, cu nr. 50,
avea de multă vreme o reputaţie, dacă nu proastă, cel
puţin stranie. Cu doi ani în urmă, aparţinuse încă
văduvei bijutierului de Fougeraie. Anna Franţevna de
Fougeraie, o doamnă respectabilă şi foarte practică,
de vreo cincizeci de ani, închiriase trei din cele cinci
camere ale ei unui individ pe care îl chema, pare-se,
Belomut, şi altuia, care-şi făcuse uitat numele.
Şi iată că, de doi ani, în apartamentul cu pricina
începură să aibă loc nişte evenimente inexplicabile:
locatarii lui prinseseră să dispară fără urmă.
 Odată, într-o zi de sărbătoare, veni la apartament
un miliţian, îl chemă în antreu pe al doilea locatar (al
cărui nume nimeni nu-l mai ţinea minte) şi spuse că
acesta este poftit să treacă pentru o clipă pe la secţia
de miliţie ca să semneze ceva. Locatarul îi porunci
Anfisei, o veche şi credincioasă femeie de serviciu a
Annei Franţevna, ca, în cazul când îi va telefona
cineva, să spună că el se va întoarce peste zece
minute, după care plecă împreună cu miliţianul
corect, cu mănuşi albe. Dar omul nu numai că nu s-a
întors peste zece minute, el nu s-a mai întors
niciodată. Lucrul cel mai curios a fost faptul că,
împreună cu el, a dispărut, după cât se pare, şi
miliţianul.
 Bisericoasa, şi ca să spunem mai sincer —
superstiţioasa Anfisa — aşa a şi declarat, fără
ocolişuri, Annei Franţevna, profund amărâtă, că aici
e vorba de vrăjitorie şi că ea ştie foarte bine cine i-a 
furat şi pe locatar, şi pe miliţian, numai că nu vrea să
vorbească acum, când se lasă noaptea.
 Ei şi, precum se ştie, e destul numai să înceapă
vrăjitoria, că după aceea nu o mai poţi opri cu nimic.
Al doilea locatar a dispărut luni, după câte mi-aduc
aminte, iar miercuri, parcă a intrat în pământ
Belomut. Dar — ce-i drept — în alte împrejurări.
Dimineaţa, ca de obicei, a trecut să-l ia maşina, să-l
ducă la serviciu, şi l-a dus, dar înapoi nu a adus pe
nimeni, şi nici ea însăşi nu a mai venit.
 Durerea şi groaza lui madame Belomut sunt de
nedescris. Dar vai, nici una, nici cealaltă nu au fost
de durată. În aceeaşi noapte, întorcându-se împreună
cu Anfisa de la vilă, unde Anna Franţevna se dusese
în grabă nu se ştie de ce, ea nu o mai găsi pe
cetăţeana Belomut în apartament. Dar nu numai
atât: uşile celor două camere, pe care le-au ocupat
soţii Belomut, s-au găsit sigilate.
 Două zile au trecut. A treia zi, Anna Franţevna,
care în tot acest timp suferise de insomnie, plecă din
nou în grabă la vilă... Trebuie să spunem oare că ea
nu s-a mai întors?!
 Rămasă singură, Anfisa, după ce a plâns pe
săturate, s-a dus la culcare după ora unu noaptea.
Ce a fost cu ea mai departe nu se ştie, dar au povestit
locatarii altor apartamente că, în cel cu numărul 50,
toată noaptea s-au auzit nişte ciocănituri şi
bocănituri şi cică până dimineaţa a ars lumina
electrică la ferestre. Dimineaţa s-a constatat că şi
Anfisa dispăruse! Multă vreme în casă s-au povestit
tot soiul de legende despre cei dispăruţi şi despre
apartamentul blestemat, cum ar fi, de exemplu, aceea
potrivit căreia această Anfisa cam uscăţivă şi
bisericoasă ar fi purtat pe pieptu-i secătuit douăzeci 
şi cinci de briliante mari, puse într-un săculeţ din
piele de căprioară, briliante ce au aparţinut Annei
Franţevna. Cică în magazia de lemne a aceleiaşi vile,
unde plecase valvârtej Anna Franţevna, s-au găsit
nişte comori imense, sub forma aceloraşi briliante,
precum şi bani — monezi de aur bătute pe vremea
ţarilor... Şi altele, de acelaşi gen. Ce-i drept, pentru
ceea ce nu ştim, nu băgăm mâna în foc c-o fi
adevărat. Oricum ar fi, locuinţa a stat goală şi sigilată
numai o săptămână, după care în ea s-au mutat
răposatul Berlioz cu nevasta şi acest Steopa cu
consoarta lui. Este de la sine înţeles că, de îndată ce
aceştia doi nimeriră în blestematul apartament,
începu să li se întâmple şi lor dracu ştie ce! În decurs
de o lună dispărură amândouă consoartele. Dar nu
fără urmă. Despre consoarta lui Berlioz se povestea
că ar fi fost văzută la Harkov cu un maestru de balet,
iar a lui Steopa cică ar fi fost descoperită pe strada
Bojedomka unde, după cum trăncănea lumea,
directorul Teatrului de varietăţi, uzând de
nenumăratele sale cunoştinţe, ar fi reuşit să-i facă
rost de o cameră, dar cu o condiţie: să n-o mai prindă
vreodată pe Sadovaia...
 Aşadar, Steopa gemu. Vru s-o strige pe femeia de
serviciu, pe Grunia, să-i ceară un piramidon, dar îşi
dădu totuşi seama că astea-s prostii, că Grunia nu
are, desigur, nici un piramidon. Încercă să-l cheme în
ajutor pe Berlioz, gemu de două ori: „Mişa... Mişa”,
dar, după cum vă daţi seama şi dumneavoastră, nu
primi răspuns. În locuinţă domnea o linişte de
mormânt.
 Mişcându-şi degetele de la picioare, Steopa
constată că e în ciorapi. Îşi trecu mâna tremurătoare
peste şold, să constate dacă e cu pantaloni sau fără, 
dar de constatat nu constată. În cele din urmă,
dându-şi seama că e singur şi părăsit, că n-are cine
să-i vină în ajutor, se hotărî să se ridice, cu preţul
oricăror eforturi, fie şi supraomeneşti.
 Îşi dezlipi pleoapele strânse şi văzu reflectându-se
în oglindă o siluetă de om cu părul vâlvoi, cu faţa
buhăită, năpădită de peri negri, cu ochii umflaţi,
purtând o cămaşă murdară cu guler şi cravată,
izmene şi ciorapi.
 Aşa se văzu în oglinda mare din perete, iar lângă
oglindă, descoperi un necunoscut, îmbrăcat în negru,
cu beretă neagră pe cap.
 Steopa se aşeză în capul oaselor şi căscă nişte
ochi mari, ţintuindu-l pe necunoscut. Tăcerea o
întrerupse acesta din urmă, rostind cu glas greoi şi
accent străin următoarele cuvinte:
 — Bună ziua, preasimpaticule Stepan
Bogdanovici!
 Urmă o pauză, după care, printr-un efort
extraordinar de voinţă, Steopa reuşi să articuleze:
 — Ce doriţi dumneavoastră? şi rămase uluit,
nerecunoscându-şi vocea. Cuvântul „ce” îl
pronunţase cu glas piţigăiat... „doriţi” cu o voce de
bas, iar „dumneavoastră” nu se auzi deloc.
 Necunoscutul zâmbi prietenos, scoase la iveală un
ceas mare de aur cu un triunghi de briliante pe
capac, îl făcu să sune de unsprezece ori şi zise:
 — E unsprezece. Şi exact un ceas de când aştept
să vă treziţi, întrucât mi-aţi fixat să vin la
dumneavoastră la ora zece. Iată-mă!
 Steopa bâjbâi cu mâna pe scaunul de lângă pat,
dădu de pantaloni şi şopti: 
 — Iertaţi-mă! apoi, după ce îi îmbrăcă, urmă
întrebător, cu glas răguşit: Spuneţi-mi, vă rog,
numele dumneavoastră.
 Îi venea greu să vorbească. La fiece cuvânt avea
senzaţia că cineva îi înfige un ac în creier,
provocându-i o durere infernală.
 — Cum? Şi numele mi l-aţi uitat? se miră
necunoscutul, zâmbind.
 — Iertaţi-mă... hârâi Steopa, simţind că
mahmureala îi oferă cu dărnicie un nou simptom: i se
păru că podeaua din preajma patului pierise nu se
ştie unde şi că îndată va zbura cu capul în jos, la
mama dracului, în iad.
 — Dragă Stepan Bogdanovici, i se adresă din nou
vizitatorul, zâmbind perspicace. Nu vă ajută nici un
piramidon. Urmaţi principiul vechi şi înţelept: cui pe
cui se scoate. Singurul remediu care vă va readuce la
viaţă constă în două păhărele de votcă urmate de o
gustare călduţă şi picantă.
 Steopa era şiret şi, oricât de bolnav se simţea,
realiză că, din moment ce fusese găsit în halul ăsta,
trebuie să facă mărturisiri complete.
 — Să spun sincer, începu el, abia mişcându-şi
limba în gură, ieri, un pic am...
 — Nici un cuvânt în plus! îl opri vizitatorul şi se
retrase, cu fotoliu cu tot, într-un alt colţ al odăii...
 Holbând ochii, Steopa zări pe o măsuţă mică o
tavă pe care se aflau pâine albă tăiată felii, icre negre,
ciuperci marinate într-o farfurioară, mai era ceva şi
într-o cratiţă şi, în sfârşit, votca, în clondirul
voluminos al văduvei bijutierului. În mod deosebit, pe
Steopa îl ului clondirul, rece şi aburit. Deşi era
explicabil, deoarece stătea într-un recipient plin cu 
bucăţi de gheaţă. Într-un cuvânt, totul fusese pregătit
curat, de o mână iscusită.
 Necunoscutul nu dădu răgaz uimirii lui Steopa să
ia proporţii exagerate şi-i turnă cu îndemânare o
jumătate de păhărel de votcă.
 — Şi dumneavoastră? piui Steopa.
 — Cu plăcere!
 Cu o mână tremurătoare, Steopa duse paharul la
gură, în timp ce necunoscutul înghiţi dintr-o suflare
conţinutul paharului său. Mestecând icrele, Steopa
stoarse cu chiu, cu vai câteva cuvinte:
 — Dar dumneavoastră, de ce... Nu gustaţi nimic!?
 — Vă mulţumesc, nu iau niciodată gustări, îi
răspunse necunoscutul şi iar turnă în păhărele.
 Ridicară capacul cratiţei — conţinea crenvurşti în
sos de tomate.
Şi iată că petele acelea verzi se topiră în faţa
ochilor lui Steopa, cuvintele îi reveniră pe buze şi,
mai ales, îşi aminti câte ceva. Anume, că în ajun
fusese la staţiunea Shodnea, la vila lui Hustov —
autorul de scheciuri, unde acest Hustov îl dusese pe
Steopa cu un taxi. Îşi aminti chiar cum tocmiseră
taxiul, în faţa hotelului „Metropol”, şi că mai era cu ei
şi un actor, sau poate că nu era actor... unul cu
patefonul într-o valijoară. Da, da, da, la vilă se
petrecuse totul! Îşi aducea aminte că, de câte ori
puneau să cânte patefonul, câinii se porneau pe
urlat. Numai doamna pe care Steopa dăduse s-o
sărute rămânea o enigmă... Naiba ştie cine era...
lucra la radio, pare-se, sau poate că nu...
 În felul acesta, treptat, ziua precedentă se contura
mai limpede; pe Steopa însă îl interesa acum mult
mai mult ziua prezentă şi, în special, apariţia
necunoscutului în dormitorul său, şi unde mai pui — 
cu gustări şi cu votcă. Iată dar ce-ar fi fost bine să
lămurească!
 — Ei, acum sper că v-aţi amintit numele meu!
 Drept răspuns, Steopa îşi desfăcu mâinile a
neputinţă, zâmbind ruşinat.
 — Bine, dar asta întrece orice măsură! Simt că
după votcă aţi băut porto! Scuzaţi-mă, dar aşa ceva
nu se face!
 — Ţin să vă rog ca asta să rămână între noi, rosti
linguşitor Steopa.
 — O, desigur, desigur! Însă pentru Hustov,
bineînţeles, eu nu pot garanta.
 — Cum, îl cunoaşteţi pe Hustov?
 — L-am zărit în treacăt pe acest individ, ieri, în
cabinetul dumneavoastră, dar este de ajuns să-i
priveşti o dată, fugitiv, fizionomia, ca să-ţi dai seama
că nu-i altceva decât o canalie, un intrigant, un
oportunist şi un lingău.
 „Are perfectă dreptate!” gândi în sinea sa Steopa,
uluit de o definire atât de exactă şi de concisă a
persoanei lui Hustov.
 Ziua de ieri se reconstituia crâmpei cu crâmpei,
totuşi neliniştea nu-l părăsea pe directorul Teatrului
de varietăţi. Adevărul era că în această zi de ieri se
căsca un gol, un gol uriaş, întunecat. Credeţi ce vreţi,
dar pe acest necunoscut cu beretă Steopa nu-l
văzuse cu o zi înainte în cabinetul său.
 — Woland, profesor de magie neagră, se prezentă
autoritar vizitatorul, văzând eforturile zadarnice ale
gazdei de a-şi aminti de dânsul, şi-i povesti cum se
petrecuse totul.
 În ajun, sosise din străinătate la Moscova şi se
prezentase numaidecât la Steopa, propunându-i să
dea spectacolul său la Teatrul de varietăţi. Steopa 
telefonase la Comisia regională de spectacole, unde
reuşise să rezolve problema (auzind acestea, Steopa
păli, clipind des din ochi), după care încheiase cu
profesorul Woland un contract pentru şapte
spectacole (Steopa căscă gura mare), căzând de acord
amândoi ca profesorul Woland să vină la el acasă a
doua zi dimineaţa, la ora zece, în vederea precizării
detaliilor. Şi Woland venise. Ajuns la domiciliul lui
Steopa, fusese întâmpinat de Grunia, femeia de
serviciu, care îi explicase că tocmai atunci picase şi
ea, că lucrează cu ziua, că Berlioz nu este acasă, iar
în cazul când oaspetele doreşte să-l vadă pe Stepan
Bogdanovici, n-are decât să poftească chiar în
dormitorul dumnealui. Stepan Bogdanovici are un
somn atât de adânc, încât ea, Grunia, nu se
încumetă să-l trezească. Văzând halul în care se afla
Stepan Bogdanovici, artistul o trimisese pe Grunia la
cel mai apropiat magazin alimentar să cumpere votcă
şi gustări, apoi la farmacie după gheaţă şi...
 — Permiteţi-mi să vă restitui banii cheltuiţi,
scheună Steopa distrus, căutându-şi portofelul.
 — O, se poate, pentru asemenea fleacuri! exclamă
artistul şi nici nu voi să mai audă de aşa ceva.
 Prin urmare, se lămurise de unde proveneau votca
şi gustarea, totuşi ţi-era mai mare mila să te uiţi la
Steopa; nu-şi amintea deloc povestea cu contractul
şi, să-l tai, să-l omori, dar nu-l văzuse în ajun pe
acest Woland. Hustov, da, trecuse pe la el, dar
Woland nici vorbă.
 — Permiteţi-mi să mă uit un pic la contract, se
rugă Steopa încetişor.
 — Poftiţi, poftiţi, uitaţi-vă.
 Steopa cercetă hârtia şi îngheţă. Toate erau
întocmai cum scrie la carte: în primul rând, propria 
lui semnătură, dată dracului... Apoi, pieziş, apostila
directorului financiar, Rimski, cu aprobarea acestuia
de a i se avansa zece mii de ruble artistului Woland
în contul sumei de treizeci şi cinci de mii de ruble ce i
se cuvenea pentru şapte spectacole. Mai mult decât
atât, tot acolo, Woland confirma primirea banilor şi
semna pentru aceste zece mii!
 „Ce-i asta?” se gândi nefericitul Steopa, simţind
că-l apucă ameţeala. Nişte lapsusuri sinistre în
memoria sa! Se înţelege de la sine că, după ce i se
prezentase contractul, orice manifestări de mirare ar
fi fost de-a dreptul deplasate... Îi ceru musafirului
permisiunea să se retragă o clipă şi, cum era, în
ciorapi, alergă în vestiar, la telefon. Pe drum, strigă,
cu ochii spre uşa bucătăriei:
 — Grunia!
 Nu primi nici un răspuns. Se uită la uşa ce da din
vestiar în cabinetul lui Berlioz şi, cum se zice,
încremeni ca o stană de piatră. Pe clanţa uşii atârna,
prins de o sfoară, un sigiliu uriaş.
 „Bonjour, răcni cineva în capul lui Steopa. Numai
asta mai lipsea!” De-aici, gândurile lui Steopa porniră
pe o dublă cale, dar, după cum se întâmplă
întotdeauna în momentul unei catastrofe, toate în
aceeaşi direcţie, şi, în general, dracu ştie unde. E
greu de redat harababura din capul lui Steopa! Nu
era destul drăcovenia cu bereta neagră, votca la
gheaţă şi neverosimilul contract. Poftim, colac peste
pupăză, sigiliu pe uşă! Cu alte cuvinte, oricui aţi
spune că Berlioz a făcut una boacănă n-o să creadă,
zău, zău n-o să creadă! Bine, dar sigiliul — iată-l! Mda...
Şi atunci începură să mişune în capul lui Steopa
gânduri din cele mai neplăcute despre un articol pe 
care el, ca un făcut, i-l băgase pe gât lui Mihail
Alexandrovici, să-l publice într-o revistă. Şi articolul,
între noi fie spus, era aiurit! Nu merita atenţie, şi nici
cine ştie ce parale nu luase pe el...
 Imediat după amintirile legate de articol îi veni în
minte o convorbire dubioasă, care avusese loc, după
câte îşi amintea, la douăzeci şi patru aprilie, seara,
tot în locuinţa lor, în sufragerie, în timp ce Steopa lua
masa cu Mihail Alexandrovici. Desigur, acestei
discuţii nu i se poate spune dubioasă chiar în
adevăratul sens al cuvântului (nu s-ar fi lăsat Steopa
atras într-o asemenea discuţie), era însă o discuţie pe
o temă oarecare. Se putea foarte bine, oameni buni,
nici să n-o fi deschis, înainte de sigilarea uşii,
discuţia n-ar fi fost, desigur, decât un fapt
neînsemnat, dar, o dată ce s-a pus acest sigiliu...
 „Ah, Berlioz, Berlioz! clocoteau gândurile în mintea
lui Steopa. Nu pricep în ruptul capului!”
 Dar n-avea timp să se vaiete prea mult şi formă
numărul directorului financiar Rimski de la Teatrul
de varietăţi. Situaţia lui Steopa era din cale-afară de
delicată: în primul rând, străinul putea să se ofenseze
văzând că-l verifică, după ce omul îi arătase
contractul, şi-apoi, îi venea extrem de greu să
vorbească cu directorul financiar. Într-adevăr, doar
nu era să-l întrebe: „Spune-mi, te rog, am încheiat eu
ieri un contract în valoare de treizeci şi cinci de mii
de ruble cu un profesor de magie neagră?” Nu, nu se
putea!
 — Da! auzi în receptor glasul tăios, neplăcut al lui
Rimski.
 — Bună ziua, Grigori Danilovici, vorbi încetişor
Steopa Lihodeev. Uite despre ce-i vorba... hm... hm...
se află la mine ăsta... ă... artistul Woland. În acest 
sens... am vrut să te întreb, ce se aude cu spectacolul
de astă-seară?...
 — Vorbiţi de magul negru? făcu Rimski în
receptor. Îndată vom avea afişele.
 — Aha, zise cu glas stins Steopa, bine, la revedere,
deocamdată...
 — Veniţi repede? se interesă Rimski.
 — Peste o jumătate de ceas, făgădui Steopa şi,
după ce puse la loc receptorul, îşi prinse capul
înfierbântat în mâini.
 Era de rău! Ce se întâmplase cu memoria lui,
oameni buni? Spuneţi!
 Nu mai putea întârzia în vestiar şi îşi făcu pe dată
un plan: să mascheze prin toate mijloacele faptul că
devenise atât de uituc şi, în primul rând să-l tragă de
limbă pe străin, fără ca acesta să-şi dea seama, ce
intenţionează el, de fapt, să prezinte astăzi pe scena
Teatrului de varietăţi a cărui conducere îi fusese
încredinţată lui Steopa.
 La acest gând, se întoarse, dar în oglinda din
vestiar, de mult neştearsă de leneşa Grunia, văzu
desluşit un individ ciudat, lung cât o prăjină şi cu
pince-nez pe nas. (O, dacă ar fi fost acolo Ivan
Nikolaevici! L-ar fi recunoscut imediat pe tipul ăsta.)
Necunoscutul însă, după ce se reflectă în oglindă,
pieri. Neliniştit la culme, Steopa privi lung în adâncul
vestiarului şi fu zguduit din nou, pentru că în oglindă
văzu apoi, trecând şi dispărând, un motan negru
mătăhălos.
 Steopa simţi cum inima dă să i se rupă în piept.
Se clătină gata să cadă.
 „Ce-i asta? gândi. Nu cumva sunt pe cale să
înnebunesc? De unde aceste vedenii?” Aruncă ochii
în vestiar şi strigă speriat: 
 — Grunia! Ce-i cu motanul ăsta care se plimbă la
noi prin casă? De unde-i? Şi mai e cineva.
 — Nu vă neliniştiţi, Stepan Bogdanovici, răsună
un glas, dar nu al Gruniei, ci al musafirului din
dormitor. Motanul e al meu. Nu vă enervaţi. Iar
Grunia nu-i aici, am expediat-o la Voronej. Se
plângea că aţi tras-o pe sfoară cu concediul; nu i l-aţi
dat.
 Cuvintele acestea sunară atât de neaşteptat şi de
stupid, încât Steopa îşi spuse că nu auzise bine.
Zăpăcit la culme, se întoarse în dormitor şi încremeni
în prag. I se ridică părul măciucă, şi pe frunte îi
apărură broboane mici de sudoare.
 Musafirul nu mai era singur în dormitor, ci cu o
societate întreagă; în celălalt fotoliu şedea tipul care i
se năzărise lui Steopa în oglinda din vestiar. Acum îl
vedea limpede de tot: o mustăcioară pufoasă, un
geam al pince-nez-ului sclipind viu, iar celălalt lipsă.
Dar se constatară în dormitor lucruri mai albastre: pe
un puf al văduvei bijutierului stătea tolănit într-o
poză neobrăzată un al treilea; şi anume un motan
negru de dimensiuni înspăimântătoare, cu un pahar
de votcă într-o labă şi cu furculiţa, pe care apucase so înfigă într-o ciupercă marinată, în cealaltă.
 Lumina, slabă şi aşa în dormitor, începu să se
stingă de-a binelea în ochii lui Steopa.
 „Iată, aşadar, cum înnebunesc oamenii...” îi trecu
prin minte, şi, ca să nu cadă, se prinse cu mâinile de
uscior.
 — Văd că sunteţi oarecum mirat, scumpe Stepan
Bogdanovici? îl întrebă Woland pe Steopa, căruia îi
clănţăneau dinţii de spaimă. Dar, de fapt, n-aveţi de
ce să vă miraţi; este suita mea. 
 Tocmai în clipa aceea motanul dădu pe gât votca,
şi mâna lui Steopa lunecă pe uscior în jos.
 — Şi suita asta cere un loc în spaţiu, urmă
Woland, aşa încât unul din noi este de prisos în acest
apartament. Şi mi se pare că acest cineva de prisos
sunteţi tocmai dumneavoastră.
 — Dumnealor, dumnealor! cântă cu glas de ţap
prăjina cadrilată, vorbind despre Steopa la plural. În
general, în ultima vreme dumnealor numai de
porcării se ţin. Se beţivesc, se încurcă cu femei,
profitând de poziţia pe care o au, toată ziua nu fac
nimic şi nici nu pot face, pentru că habar n-au, nu se
pricep defel la treaba ce le-a fost încredinţată. Şi-i
duc cu preşul pe şefi!
 — Foloseşte aiurea, unde vrei şi unde nu vrei,
maşina statului! sări cu pâra motanul, mestecând
ciuperca.
Şi atunci când Steopa lunecă pe podea, şi cu o
mână neputincioasă zgârie usciorul, avu loc a patra
apariţie.
 Direct din oglinda fixată în perete apăru un ins
mic, dar neobişnuit de lat în umeri, cu gambetă pe
cap şi cu un colţ care, ieşindu-i din gură, îi sluţea
mutra — şi aşa neînchipuit de hidoasă şi de
respingătoare. Pe deasupra, avea şi părul roşu ca
para focului.
 — În general, se băgă pe fir tipul nou apărut, nu
pricep cum de-a ajuns director — roşcatul vorbea tot
mai fonfăit — e director cum sunt eu arhiereu.
 — N-ai mutră de arhiereu, Azazello, interveni
motanul, punându-şi crenvurşti în farfurie...
 — Asta şi spun, fonfăi roşcatul şi, întorcându-se
spre Woland, adăugă respectuos: îmi îngăduiţi,
messire, să-l arunc afară din Moscova la toţi dracii? 
 — Zât!! răcni deodată motanul, şi blana i se zbârli.
 Dormitorul porni să se învârtească în jurul lui
Steopa. Acesta se lovi cu capul de uscior şi,
pierzându-şi cunoştinţa, îşi zise: „Mor...”
 Dar nu muri. Întredeschizând ochii, se văzu stând
pe ceva de piatră. În jurul lui auzi un vuiet. Când
deschise ochii în toată legea, îşi dădu seama că
vuieşte marea şi, chiar mai mult decât atât, valurile
se leagănă la picioarele lui, că, într-un cuvânt, şade
chiar la capătul unui dig, deasupra lui se înalţă un
cer albastru sclipitor, iar îndărăt se aşterne un oraş
alb, aşezat pe crestele unor munţi.
 Neştiind cum se procedează în asemenea cazuri,
Steopa se ridică pe picioarele ce i se zgâlţâiau de frică
şi porni spre ţărm.
 Pe dig, stătea un tip care fuma şi scuipa în mare.
Se uită la Steopa buimac şi încetă să mai scuipe.
 Atunci, Steopa, lăsându-se în genunchi în faţa
fumătorului necunoscut, îl întrebă:
 — Vă implor, spuneţi-mi, ce oraş este ăsta?
 — Ei, asta-i, ştii că ai haz? dădu replica fumătorul
fără suflet.
 — Nu sunt beat, îl încredinţa cu glas răguşit
Steopa, mi s-a întâmplat ceva, sunt bolnav... Unde
mă aflu? Ce oraş e aici?
 — Ei, Ialta, e bine?...
 Steopa oftă încetişor, căzu pe-o parte, lovindu-se
cu capul de piatra caldă a digului şi-şi pierdu
cunoştinţa. 
8. Duelul dintre profesor şi poet
 În timp ce, la Ialta, Steopa îşi pierduse cunoştinţa,
adică pe la ora unsprezece şi jumătate, Ivan
Nikolaevici Bezdomnîi îşi revenea în simţiri, trezinduse după un somn adânc şi îndelungat. Câtăva vreme
se strădui să-şi dea seama cum nimerise în camera
necunoscută cu pereţii albi, cu o noptieră stranie
dintr-un metal alburiu şi cu storuri albe, în spatele
cărora se ghicea soarele.
 Ivan îşi scutură capul, se convinse că nu-l doare
şi-şi aminti că se află într-o clinică. Acest gând atrase
după sine amintirea morţii năprasnice a lui Berlioz,
dar de data aceasta ea nu-i mai provocă o emoţie
puternică. După ce dormise pe săturate, Ivan
Nikolaevici devenise mai calm, şi mintea lui lucra mai
limpede. Rămase un timp nemişcat, întins pe patul
moale, comod, cu arcuri, într-un aşternut alb ca
neaua. Descoperi chiar lângă el butonul soneriei. Din
obişnuinţa de a atinge lucrurile fără să fie nevoie,
apăsă pe buton. Se aştepta să audă soneria sau să
apară cineva; dar se produse cu totul altceva.
 La picioarele patului se aprinse un cilindru mat,
pe care scria: „Apă”. După câteva clipe, cilindrul
începu să se rotească — până când răsări inscripţia:
„Îngrijitoarea”. Se înţelege că ingeniosul cilindru îl
uimi pe Ivan. Inscripţiei „Îngrijitoarea” îi luă locul
inscripţia „Cheamă medicul”.
 „Hm”... rosti Ivan, neştiind ce să facă mai departe
cu cilindrul. Dar, întâmplător, avu noroc. Mai apăsă
o dată pe buton la inscripţia „Felceriţa”: drept
răspuns se auzi un ţârâit uşor, cilindrul îşi opri
rotaţiile şi se stinse, iar în cameră intră o femeie cu
forme pline, simpatică, îmbrăcată cu halat alb. 
 — Bună dimineaţa! îi spuse ea.
 Poetul nu-i răspunse, socotind această urare
nelalocul ei în condiţiile date. Păi chiar aşa, bagă un
om sănătos la balamuc şi se mai poartă ca şi când
aşa s-ar cuveni.
 Cu aceeaşi expresie blajină pe faţă, printr-o
apăsare pe buton, femeia ridică storul şi, prin grilajul
uşor şi rar, ce ajungea până la podea, în cameră
năvăli soarele. De partea cealaltă a grilajului se
deschidea un balcon; mai departe, malul şerpuitor al
râului, iar dincolo de râu, o pădure veselă de pini.
 — Poftiţi, vă aşteaptă baia, îl invită femeia pe poet
şi, la un gest al mâinilor ei, se desfăcu un perete
interior ce ascundea o cameră de baie şi o toaletă
perfect amenajată.
 Deşi luase hotărârea să nu vorbească cu femeia,
Ivan nu se putu abţine şi, văzând cum apa se
rostogoleşte din robinetul sclipitor în cadă, într-un
şuvoi puternic, zise cu ironie:
 — Io-te-te! Ca la „Metropol”!...
 — O, nu, replică femeia cu mândrie, e mult mai
bine. O amenajare ca la noi nu găseşti nicăieri, nici în
străinătate. Medicii şi oamenii de ştiinţă vin special
să vadă clinica noastră, în fiece zi ne vizitează turişti
străini.
 Auzind cuvântul „turişti străini”, poetul îşi aminti
îndată de „consultantul” din ajun, se posomorî, se
uită pe sub sprâncene la felceriţă şi zise:
 — Turişti străini! Mă uit cum vă daţi cu toţii în
vânt după turiştii străini! Printre ei, în treacăt fie
spus, întâlneşti de tot soiul! Ieri, de pildă, am făcut
cunoştinţă cu unul — mamă-mamă!
 Era cât pe ce să înceapă povestirea despre Pilat
din Pont, dar se stăpâni, dându-şi seama că pe 
femeie n-are s-o intereseze povestirea lui, că oricum
n-o să-l poată ajuta.
 După ce se îmbăie, Ivan Nikolaevici primi absolut
tot ce e necesar unui bărbat după baie: o cămaşă
călcată, o pereche de izmene, ciorapi. Dar nu numai
atât: deschizând uşa unui dulăpior şi invitându-l cu
un gest să se uite înăuntru, femeia îl întrebă:
 — Ce doriţi să îmbrăcaţi — hălăţelul sau
pijămăluţa?
Ţintuit în acest nou lăcaş, Ivan abia-şi stăpâni
uimirea auzind tonul din cale-afară de familiar al
femeii şi, în tăcere, arătă cu degetul pijamaua dintrun barchet roşu ca focul.
 După aceea, Ivan Nikolaevici fu condus pe un
coridor pustiu şi tăcut, unde nu-ţi auzeai nici paşii,
şi introdus într-un cabinet uriaş. Întrucât luase
hotărârea să trateze cu ironie tot ce vede în clădirea
aceasta atât de uimitor amenajată, boteză pe loc în
sinea sa acest cabinet „bucătărie mecanizată”.
Şi pe bună dreptate. Aici tronau dulapuri şi
dulăpioare de sticlă pline cu instrumente nichelate,
strălucitoare. Se înălţau nişte fotolii cu forme nespus
de complicate, lămpi pântecoase cu globuri
sclipitoare, o sumedenie de sticluţe, arzătoare, fire
electrice şi nişte aparate cu destinaţie absolut
necunoscută.
 În acest cabinet, pe Ivan îl luară în primire trei
inşi — două femei şi un bărbat, toţi trei în alb. Pentru
început, îl duseră într-un colţ, la măsuţă, cu scopul
vădit de a-l trage de limbă.
 Ivan se apucă să cântărească situaţia. Avea trei
căi de ales. Îl tenta, din cale-afară, prima: să se
repeadă asupra acestor lămpi şi obiecte complicate şi
întortocheate, să le spargă dracului, exprimându-şi în 
felul acesta protestul împotriva faptului că este
reţinut fără motiv. Dar Ivan cel de astăzi se deosebea
considerabil de Ivan cel de ieri şi prima cale i se păru
oarecum îndoielnică: dacă o urmează, mai ştii, ei ar
putea rămâne la ideea că nu-i decât un nebun furios.
De aceea renunţă la prima variantă. Cea de a doua
era să înceapă neîntârziat povestirea despre
consultant şi Pilat din Pont. Dar experienţa din ajun
îi arătase că această povestire nu este crezută sau
este înţeleasă denaturat. De aceea renunţă şi la
această variantă, hotărând s-o aleagă pe cea de-a
treia — să se închidă într-o mândră tăcere.
 Nu reuşi să-şi ducă la împlinire decât parţial
planul, căci trebui, vrând-nevrând, să răspundă, deşi
încruntat şi cu zgârcenie, la o serie de întrebări.
 ÎI iscodiră cu privire la absolut toate amănuntele
vieţii lui din trecut, interesându-se chiar când şi cum
se îmbolnăvise de scarlatină, ceea ce se întâmplase
cu cincisprezece ani în urmă, întrucât pentru toate
aceste amănunte a fost nevoie să se înnegrească o
pagină întreagă, întoarseră fila, şi una din femei,
îmbrăcată în alb, se năpusti cu întrebările privind
familia poetului. Începu o peltea plictisitoare: cine
murise, când şi din ce cauză, dacă nu băuse, dacă nu
suferise de vreo boală venerică şi altele de acest fel.
 În încheiere, îl rugară să povestească întâmplarea
din ajun, petrecută la Patriarşie prudî, fără să-l
piseze prea mult, şi nu se arătară surprinşi auzind
relatarea despre Pilat din Pont. Apoi femeia îl dădu pe
mâna bărbatului care făcu uz de cu totul alte
procedee, fără să-l mai ia la întrebări. Îi măsură
poetului temperatura, îi numără bătăile pulsului, îl
privi în ochi, luminându-i cu o lampă specială. Apoi,
bărbatului îi veni în ajutor cealaltă femeie şi amândoi 
îl împunseră cu un ac în spinare, dar fără să-l doară,
schiţară pe pielea pieptului cu mânerul unui ciocănel
nişte semne, îi ciocăniră genunchii, ceea ce făcu să-i
salte în sus picioarele, îi împunseră degetul, luându-i
sânge, îl împunseră la încheietura cotului şi-i
strânseră braţul cu nişte brăţări de cauciuc...
 Ivan nu făcea decât să zâmbească în sinea lui cu o
amară ironie, gândindu-se cât de stupid şi de ciudat
se brodiseră toate, închipuiţi-vă numai! Voise să-i
prevină pe toţi că-i ameninţă un pericol din partea
consultantului necunoscut; îşi propusese să-l prindă
— şi care-i rezultatul? Cu ce s-a ales? A nimerit întrun cabinet misterios ca să povestească tot soiul de
aiureli despre unchiul Feodor care locuise pe vremuri
la Vologda şi bea de stingea. Insuportabil de stupid!
 În cele din urmă, cei trei îi dădură drumul şi fu
condus înapoi, în camera lui, unde primi o ceaşcă de
cafea, două ouă la capac şi pâine albă cu unt. După
ce mâncă, hotărî să-l aştepte pe mai-marele acestei
instituţii, din partea căruia spera să se bucure de
atenţie şi dreptate.
 Nu aşteptă degeaba; îndată după micul dejun, uşa
se deschise şi în rezerva lui Ivan intră o groază de
lume — toţi în halate albe. În fruntea tuturor venea
un bărbat de vreo patruzeci şi cinci de ani, proaspăt
bărbierit, ca actorii, cu ochi frumoşi, plăcuţi, dar
pătrunzători, cu maniere elegante, politicoase. Toată
suita îl înconjura cu atenţie şi respect, de aceea îşi
făcu o intrare foarte solemnă. „Ca Pilat din Pont!”
gândi Ivan.
 Da, incontestabil, era şeful ăl mare. El se lăsă pe
un taburet, în timp ce ceilalţi rămaseră în picioare.
 — Doctor Stravinski, se prezentă el lui Ivan,
aruncându-i o privire prietenoasă. 
 — Poftim, Alexandr Nikolaevici, zise încet cineva
cu o bărbuţă îngrijită, şi-i întinse şefului ălui mare
foaia de observaţie a lui Ivan.
 „Mi-au ticluit un coşcogea dosar”, constată Ivan.
Iar şeful ăl mare parcurse în fugă foaia, mormăind:
„Mda, mda...”, şi schimbă cu ceilalţi câteva fraze întro limbă puţin cunoscută. „Şi latineşte vorbeşte ca
Pilat”, gândi trist Ivan. În clipa următoare, un cuvânt
auzit îl făcu să tresară; cuvântul „schizofrenie”, rostit
în ajun de străinul blestemat la Patriarşie prudî, şi
repetat acum, aici, de profesorul Stravinski. „Şi pe
asta a ştiut-o!” gândi plin de nelinişte Ivan.
Şeful ăl mare îşi luase, pesemne, obiceiul să fie
întotdeauna de acord în toate şi orice i-ar spune cei
din jur — să se bucure; îşi exprima acordul sau
bucuria repetând întruna: „Perfect, perfect”...
 — Perfect! zise Stravinski înapoind cuiva foaia şi,
întorcându-se spre Ivan, îl întrebă:
 — Eşti poet?
 — Da, sunt poet, îi răspunse posomorât Ivan şi
simţi, ca niciodată, un inexplicabil dezgust pentru
poezie, iar propriile sale versuri, pe care şi le aminti
în clipa următoare, i se părură dezagreabile.
 Cu faţa crispată, se adresă la rândul său lui
Stravinski:
 — Sunteţi profesor?
 La care Stravinski dădu din cap prevenitor.
 — Şi sunteţi cel mai mare aici?
 Stravinski dădu iar din cap, afirmativ.
 — Trebuie să stau de vorbă cu dumneavoastră, îi
declară cu înţeles Ivan Nikolaevici.
 — Pentru asta am venit, se grăbi să-i răspundă
Stravinski. 
 — Iată ce vreau să vă spun, începu Ivan, simţind
că a venit clipa hotărâtoare: mă ţin de nebun aici şi
nimeni nu vrea să mă asculte!
 — Ba o să vă ascultăm cu toată atenţia, ripostă pe
un ton grav şi liniştitor profesorul, şi n-o să permitem
nimănui să vă socoată nebun.
 — Atunci, ascultaţi-mă: aseară, m-am întâlnit la
Patriarşie prudî cu un personaj misterios, nu-s sigur
dacă-i străin ori nu, care a ştiut dinainte că Berlioz
va muri şi l-a văzut personal pe Pilat din Pont.
 Cei din suita profesorului îl ascultau pe poet muţi
şi încremeniţi.
 — Pe Pilat? Cel care a trăit pe vremea lui Isus
Cristos? întrebă Stravinski, privindu-l pe Ivan printre
gene.
 — Chiar acela.
 — Aşa, se lămuri Stravinski, şi acest Berlioz a
căzut sub tramvai şi a murit?
 — Exact, chiar pe el l-a călcat tramvaiul, aseară,
de faţă cu mine, la Patriarşie prudî, iar cetăţeanul
ăsta misterios...
 — Cunoştinţa lui Pilat din Pont? întrebă
Stravinski, care era, se vede, tare ager la minte.
 — El, confirmă Ivan, observându-l pe Stravinski.
Ca să ştiţi, el a zis mai dinainte că Annuşka a vărsat
pe jos uleiul de floarea-soarelui... Şi Berlioz a
alunecat tocmai pe locul acela! Ce ziceţi de asta? se
interesă pe un ton semnificativ Ivan, sperând să
producă o adâncă impresie asupra profesorului.
 Dar vorbele lui nu produseră nici un efect.
Stravinski îi puse cât se poate de firesc următoarea
întrebare:
 — Dar cine e Annuşka? 
 Întrebarea avu darul să-l amărască un pic pe
poet; faţa lui se schimonosi.
 — Annuşka e fără importanţă în toată istoria asta,
rosti el, enervându-se. Dracu ştie cine o fi. O toantă
oarecare de pe Sadovaia. Important este că el a ştiut
dinainte, vă daţi seama, a ştiut dinainte despre uleiul
de floarea-soarelui! Mă înţelegeţi ce spun?
 — Te înţeleg perfect, îi răspunse foarte serios
Stravinski şi, atingând uşor cu mâna genunchiul
poetului, adăugă: nu te enerva, fii calm şi continuă.
 — Continuu, zise Ivan străduindu-se să găsească
tonul potrivit şi ştiind din experienţa-i amară că
numai calmul îl poate ajuta, şi ziceam că acest tip
fioros (şi trebuie să ştiţi că minte, pentru că nu-i
consultant) are în el o putere cu totul neobişnuită!...
Dacă-l fugăreşti, de pildă, este cu neputinţă să-l
ajungi din urmă... Şi mai sunt cu el doi şi ăia-s
grozavi, numai în alt gen: unul din ei, lung, cu
geamurile ochelarilor sparte, iar perechea lui, un
motan de dimensiuni fabuloase, călătoreşte absolut
singur cu tramvaiul. Afară de asta — Ivan, pe care
nimeni nu-l întrerupea, vorbea cu tot mai multă
înflăcărare şi convingere — el a fost personal în
balconul lui Pilat din Pont, lucru indiscutabil. Ce
înseamnă asta, vă întreb. Trebuie arestat
numaidecât, altfel o să dezlănţuie nişte nenorociri de
nedescris.
 — Arestarea lui urmăreşti dumneata să obţii? Team înţeles bine? întrebă Stravinski.
 „E înţelept, gândi Ivan, trebuie să recunoaştem că
şi printre intelectuali poţi întâlni oameni de o
înţelepciune sclipitoare, faptul acesta-i incontestabil”,
şi răspunse: 
 — Întocmai! Şi-apoi, gândiţi-vă şi dumneavoastră,
s-ar putea altfel? Când colo, iată, sunt reţinut aici cu
forţa, mi se bagă o lampă aprinsă drept în ochi, mi se
face baie, mă tot descos ăştia, nu ştiu de ce, despre
unchiul Fedea!... Iar el, bietul, e de mult pe lumea
ailaltă. Aşadar, cer insistent să mi se dea imediat
drumul!
 — Ei, perfect, perfect! făcu Stravinski. Iată că s-au
lămurit toate. Într-adevăr, ce rost are să reţinem în
spital un om sănătos? Bine, am să-ţi fac îndată
ieşirea, dacă ai să-mi spui că eşti normal. Nu trebuie
să-mi dovedeşti, ci să spui numai. Aşadar, eşti
normal?
 Se lăsă o linişte desăvârşită; femeia cea grasă,
care dimineaţă îl îngrijise pe Ivan, îl privi cu veneraţie
pe profesor, în timp ce Ivan îşi zise din nou în sinea
sa: „E realmente înţelept!”
 Îi plăcuse mult propunerea profesorului, dar,
înainte de a-i răspunde, medita îndelung, încreţinduşi fruntea, şi, în cele din urmă, spuse ferm:
 — Sunt normal.
 — Ei, perfect, exclamă cu uşurare Stravinski, şi,
dacă-i aşa, haide să raţionăm logic! Să luăm, de
pildă, ziua dumitale de ieri. Se întoarse şi cineva îi
întinse neîntârziat foaia de observaţie a lui Ivan. În
căutarea necunoscutului care ţi s-a prezentat ca fiind
o cunoştinţă a lui Pilat din Pont, ai făcut ieri
următoarele: (Stravinski începu să numere pe degete,
privind când în foaia de observaţie, când la Ivan.) Ţiai agăţat pe piept o iconiţă. Aşa-i?
 — Aşa-i, încuviinţă posomorit poetul.
 — Ai căzut de pe gard, te-ai rănit la faţă. Aşa e? Ai
apărut la restaurant numai în cămaşă şi izmene,
ţinând o luminare aprinsă în mână, şi acolo ai bătut 
pe cineva. La noi te-au adus legat. Aici fiind, ai
telefonat la miliţie şi ai cerut să se trimită nişte
mitraliere. Apoi ai făcut tentativa să te arunci pe
fereastră. Aşa e? Se pune întrebarea: procedând în
felul acesta, e oare posibil să prinzi sau să arestezi pe
cineva? Şi, dacă eşti un om normal, singur ai să
răspunzi: în nici un caz. Vrei să pleci de aici? Poftim.
Dar, dă-mi voie să te întreb, unde te duci?
 — La miliţie, bineînţeles, răspunse Ivan, de data
aceasta nu chiar atât de ferm şi cam fâstâcindu-se
sub privirea profesorului.
 — Direct de aici?
 — Îhî...
 — Dar pe-acasă n-ai de gând să treci? îl întrebă
prompt Stravinski.
 — N-am când să trec! Cât timp ar dura drumul
până acasă, el ar putea s-o şteargă!
 — Bun. Şi ce-ai să spui la miliţie mai întâi de
toate?
 — Despre Pilat din Pont, răspunse Ivan
Nikolaevici, şi ochii i se întunecară.
 — Perfect, exclamă Stravinski încântat şi,
adresându-se bărbatului cu bărbuţă, porunci: Feodor
Vasilievici, faceţi-i formele de ieşire cetăţeanului
Bezdomnîi. Dar rezerva aceasta să rămână liberă, şi
nici aşternutul nu e nevoie să-l schimbaţi. Peste două
ceasuri, cetăţeanul Bezdomnîi va fi din nou aici. Ei,
se întoarse el spre poet, n-am să-ţi urez succes,
pentru că nu cred în acest succes nici atâtica. Pe
curând!
 Spunând aceasta, profesorul se ridică şi în aceeaşi
clipă se urni şi suita sa.
 — De ce să fiu din nou aici? îl întrebă alarmat
poetul. 
 Stravinski aştepta parcă această întrebare: se
aşeză la loc şi vorbi:
 — De ce? Îndată ce te vei prezenta la miliţie numai
în izmene şi vei declara că te-ai văzut cu un om care
l-a cunoscut personal pe Pilat din Pont, vei fi adus
aici şi instalat frumuşel în această rezervă.
 — Ce-au a face aici izmenele? îl întrebă Ivan,
privind fâstâcit în jos.
 — Mai ales Pilat din Pont. Dar şi izmenele. Că
doar o să te dezbrăcăm de hainele spitalului şi o să-ţi
eliberăm veşmintele dumitale. La noi ai fost adus în
izmene, nu? Şi unde mai pui că n-aveai deloc intenţia
să treci pe-acasă, deşi îţi făcusem eu o aluzie. Apoi va
urma istoria cu Pilat... şi gata socoteala.
Şi aici se petrecu ceva ciudat cu Ivan Nikolaevici.
Voinţa i se frânse parcă; poetul simţi o slăbiciune
grozavă şi nevoia de a se sfătui cu cineva.
 — Şi ce-i de făcut? întrebă el, de astă dată sfios.
 — Perfect! decretă Stravinski. E o întrebare cât se
poate de rezonabilă. Acum îţi voi spune ce ţi s-a
întâmplat, de fapt. Ieri cineva te-a speriat rău şi te-a
răvăşit cu povestirea despre Pilat din Pont şi cu alte
lucruri. Iar dumneata, exasperat la culme, ai pornit-o
prin oraş, povestind, la rândul dumitale, despre Pilat
din Pont. E natural ca lumea să te ia drept nebun.
Salvarea dumitale ştii în ce constă? Ai nevoie de
linişte deplină. Şi trebuie să rămâi neapărat aici.
 — Bine, dar el trebuie prins negreşit! exclamă de
data aceasta, rugător, Ivan.
 — De acord, dar pentru ce să alergi chiar
dumneata după el? N-ai decât să aşterni pe hârtie
toate bănuielile şi învinuirile pe care i le aduci acestui
om. E cât se poate de simplu: declaraţia dumitale va
fi transmisă unde trebuie, şi în cazul când, după cum 
presupui, avem de a face cu un criminal, toate se vor
lămuri foarte repede. Dar îţi pun o condiţie: nu-ţi
încorda creierul şi caută să te gândeşti cât mai puţin
la Pilat din Pont. Câte nu se pot povesti! Doar nu le
crezi chiar pe toate câte le auzi.
 — Am înţeles! declară ferm Ivan. Vă rog să mi se
dea hârtie şi un toc.
 — Daţi-i hârtie şi un capăt de creion, porunci
Stravinski femeii grăsane. Apoi, adresându-se lui
Ivan: Dar astăzi te sfătuiesc să nu scrii.
 — Ba da, astăzi, neapărat astăzi vreau să scriu,
sări alarmat Ivan.
 — Bine. Fie. Dar nu-ţi încorda creierul. Nu rezolvi
astăzi, vei rezolva mâine.
 — Are să fugă!
 — O, nu, îl contrazise convins Stravinski, n-o să
fugă nicăieri, îţi garantez eu. Şi ţine minte: aici, la
noi, vei fi ajutat cu tot ce se poate, iar fără asta, să
ştii că nu rezolvi nimic. Mă auzi? îl întrebă deodată
profesorul semnificativ, luând mâinile lui Ivan
Nikolaevici în ale sale. Ţinându-le aşa, îl privi multă
vreme pe Ivan drept în ochi, repetând: aici o să te
ajutăm... mă auzi?... Aici o să te ajutăm... Ai să simţi
o ameliorare... Aici e linişte, totul e liniştit... o să te
ajutăm...
 Deodată, Ivan Nikolaevici căscă şi chipul lui
căpătă o expresie mai blândă.
 — Da, da, încuviinţă el încet.
 — Ei, atunci e perfect! încheie Stravinski discuţia
după obiceiul său şi, ridicându-se, urmă: La
revedere! Strânse mâna lui Ivan şi, din uşă, se adresă
bărbatului cu bărbuţă: Aşadar, încercaţi totuşi
oxigenul... şi băile. 
 Peste câteva clipe, Stravinski cu suita dispăru din
faţa lui Ivan. Dincolo de geamul apărat de gratii, pe
celălalt mal, sub mângâierea soarelui de amiază, se
înălţa semeaţă şi luminoasă pădurea în straie de
primăvară, iar mai încoace sclipea râul. 
9. Figurile lui Koroviev
 Nikanor Ivanovici Bosoi, preşedintele asociaţiei
locatarilor din imobilul nr. 302 bis de pe strada
Sadovaia din Moscova, imobil în care locuise
răposatul Berlioz, era copleşit de griji şi alergătură
încă din noaptea precedentă, de miercuri spre joi.
 La miezul nopţii, după cum ştim, sosise comisia
din care făcu parte Jeldîbin; îl chemară pe Nikanor
Ivanovici, îi comunicară vestea morţii lui Berlioz şi,
împreună cu el, se deplasară la apartamentul nr. 50.
 Acolo se procedase la sigilarea manuscriselor şi a
obiectelor personale ale defunctului. În momentul
acela, atât Grunia, femeia de serviciu cu ziua, cât şi
uşuraticul Steopa Lihodeev lipseau din apartament.
Comisia îl înştiinţase pe Nikanor Ivanovici că
manuscrisele defunctului vor fi ridicate în vederea
trierii şi punerii în ordine, că spaţiul ce-i revenise
până în momentul morţii, adică cele trei camere
(cândva biroul, salonul şi sufrageria văduvei
bijutierului), se pune la dispoziţia asociaţiei, iar
obiectele personale urmează să fie păstrate în spaţiul
arătat mai sus, până se vor prezenta moştenitorii.
 Vestea morţii tragice a lui Berlioz se răspândi prin
imobil cu o repeziciune uluitoare, nefirească, şi, de la
ora şapte dimineaţa, Bosoi fu asaltat de telefoanele
diverşilor, care mai apoi începură să sosească
personal cu cereri, reclamând spaţiul locativ al
răposatului.
 În decurs de două ceasuri, Nikanor Ivanovici primi
treizeci şi două de petiţii.
 Ele conţineau rugi, ameninţări, intrigi, denunţuri,
făgăduieli de a face reparaţiuni pe propria cheltuială,
plângeri în legătură cu spaţiul mult prea insuficient 
sau imposibilitatea de a mai convieţui în acelaşi
apartament cu nişte bandiţi. Printre altele se afla
descrierea, zguduitoare prin forţa ei artistică, a unui
furt de colţunaşi cu carne, introduşi direct în
buzunarul unei haine, în apartamentul nr. 31, două
ameninţări de sinucidere şi mărturisirea tainică a
unei femei însărcinate.
 Toţi îl invitau pe Nikanor Ivanovici să iasă în
vestiarul apartamentului său, îl ţineau de mânecă, îi
vorbeau în şoaptă, îi făceau cu ochiul, făgăduindu-i
să-i fie recunoscători.
 Chinul ţinu până la ora unu, când Nikanor
Ivanovici fugi, pur şi simplu, din locuinţa sa în sediul
administraţiei, aflat lângă poartă, dar, când văzu că
şi acolo este pândit, o şterse mai departe. După ce cu
chiu, cu vai, scăpă, din curtea asfaltată, de cei care
se ţineau scai de el, Nikanor Ivanovici se făcu nevăzut
intrând pe uşa scării şase, urcă până la etajul patru,
unde se afla afurisitul de apartament nr. 50.
 Ajuns pe palier, îşi trase răsuflarea şi sună; nu-i
deschise nimeni. Mai sună o dată şi încă o dată,
bombănind şi înjurând în surdină. Dar nici de data
asta nu i se deschise. Scos din răbdări, preşedintele
pescui din buzunar o legătură de chei duble
aparţinând administraţiei imobilului, descuie uşa cu
o mână de stăpân şi intră.
 — Hei, îngrijitoarea! strigă Nikanor Ivanovici din
vestiarul cufundat în penumbră. Cum îţi zice, Grunia
sau cum?... Nu eşti aici?
 Nici un răspuns.
 Atunci, preşedintele scoase din servietă un metru
pliant, rupse sigiliul de la uşa cabinetului şi păşi
înăuntru. De păşit păşi, dar se opri uluit în uşă şi
tresări chiar. 
 La biroul defunctului şedea un necunoscut, un
cetăţean lung, slab, cu veston cadrilat şi şepcuţă de
jocheu pe cap, cu pince-nez pe nas... Într-un cuvânt,
ăla era.
 — Cine eşti dumneata, cetăţene? se interesă
speriat preşedintele.
 — Ian te uită pe cine-mi văd ochii! Nikanor
Ivanovici! zbieră cu glas spart, de tenor, cetăţeanul,
apărut nu se ştie de unde şi, sărind în picioare, îl
salută pe preşedinte printr-o strângere de mână
neaşteptată şi smulsă cu forţa.
 Primirea făcută nu-l bucură defel pe Nikanor
Ivanovici.
 — Scuzaţi, începu el bănuitor, cine sunteţi
dumneavoastră? O persoană oficială?
 — Eh, Nikanor Ivanovici! exclamă cu căldură
necunoscutul. Ce importanţă are dacă eşti persoană
oficială sau neoficială? Depinde numai din ce punct
de vedere iei lucrurile. Toate astea, Nikanor Ivanovici,
sunt şubrede, relative şi convenţionale. Astăzi sunt o
persoană neoficială, iar mâine devin oficială! Dar se
întâmplă şi invers, şi încă cum!
 Raţionamentul acesta nu fu de natură să-l
satisfacă pe preşedintele administraţiei imobilului.
Fiind de felul său un om bănuitor, trase concluzia că
cetăţeanul care perora aici, în faţa lui, era tocmai o
persoană neoficială şi poate chiar şi fără ocupaţie.
 — Dar cine eşti dumneata? Cum te cheamă? îl luă
la întrebări, tot mai aspru, preşedintele, ba chiar
agresiv.
 — Numele meu, îi răspunse cetăţeanul, fără să se
impresioneze nici un pic de tonul aspru cu care i se
vorbea, numele meu e, să zicem, Koroviev. Dar ce-ar 
fi să luăm o gustare, Nikanor Ivanovici? Aşa, fără
fasoane!?
 — Ce gustare?! sări indignat preşedintele. Ia
ascultă! (Deşi e neplăcut, trebuie să recunoaştem că
Nikanor Ivanovici era cam grosolan din fire.) Este
interzis accesul în spaţiul răposatului! Dumneata ce
cauţi aici?
 — Luaţi loc, vă rog, Nikanor Ivanovici, zbieră
imperturbabil cetăţeanul şi, gudurându-se, îi tot
oferea preşedintelui fotoliul.
 Turbat de furie, Bosoi respinse fotoliul, vociferând:
 — Cine eşti dumneata?
 — Cu voia dumneavoastră, sunt translator pe
lângă persoana străinului a cărui reşedinţă se află în
acest apartament, se recomandă cel care îşi spunea
Koroviev şi-şi pocni călcâiele ghetelor roşcate şi
murdare.
 Nikanor Ivanovici rămase cu gura căscată.
Prezenţa unui străin în acest apartament, şi, pe
deasupra, însoţit de un translator, era într-adevăr o
surpriză pentru el şi, în consecinţă, ceru explicaţii.
 Translatorul îl lămuri cu plăcere. Artistul străin,
domnul Woland, primise din partea lui Stepan
Bogdanovici Lihodeev, directorul Teatrului de
varietăţi, invitaţia amabilă să locuiască în
apartamentul lui în perioada în care îşi va da
spectacolele, aproximativ o săptămână; Lihodeev îi
scrisese de altfel lui Nikanor Ivanovici, încă în ajun,
rugându-l să-l treacă pe străin în cartea de imobil, ca
flotant, pentru timpul cât el, Lihodeev, va fi plecat la
Ialta.
 — Nu mi-a scris nimic, negă preşedintele, uluit.
 — Ia scotociţi în servieta dumneavoastră, Nikanor
Ivanovici, îi sugeră cu glas mieros Koroviev. 
 Dând din umeri, preşedintele deschise servieta şi
descoperi scrisoarea lui Lihodeev.
 — Cum am putut să uit? mormăi omul, privind
tâmp plicul deschis.
 — Se întâmplă, Nikanor Ivanovici, se întâmplă
lucruri şi mai rele! trăncănea înainte Koroviev.
Sunteţi distrat, distrat şi surmenat, şi aveţi tensiunea
arterială crescută, scumpul nostru prieten, Nikanor
Ivanovici! Şi eu sunt grozav de distrat! Într-o zi, la un
păhărel, o să vă povestesc fapte din biografia mea —
o să muriţi de râs!
 — Şi când pleacă Lihodeev la Ialta?!
 — Păi, a şi plecat! strigă translatorul. E pe drum!
A ajuns la dracu-n praznic!
 Spunând acestea, translatorul flutură din mâini,
aidoma aripilor unei mori de vânt.
 Nikanor Ivanovici îi declară că trebuie să-l vadă pe
artistul străin, ceea ce translatorul îi refuză:
Imposibil. E ocupat. Dresează motanul.
 — Dacă doriţi, vă pot arăta motanul, îi propuse
Koroviev.
 La rândul său, preşedintele declină această ofertă,
dar translatorul veni cu o propunere neaşteptată,
foarte interesantă, întrucât domnul Woland nu vrea
în ruptul capului să locuiască la hotel, şi este
obişnuit să stea comod, poate că asociaţia locatarilor
ar fi dispusă să închirieze pentru o săptămână (cât
durează turneul domnului Woland la Moscova) tot
apartamentul, cu alte cuvinte, şi odăile defunctului?
 — Că doar lui, răposatului, nu-i mai pasă, şoptea
hârâit Koroviev; recunoaşteţi, Nikanor Ivanovici, că el
nu mai are ce face acum cu acest apartament. 
 Oarecum nedumerit, preşedintele obiectă, arătând
că străinii trebuie să stea la „Metropol”, şi nu în
locuinţe particulare.
 — Vă spun eu, e capricios ca naiba ştie cine! şopti
Koroviev. Nu vrea, şi pace! Nu are la stomac
hotelurile! Uite, aici îmi stau turiştii ăştia străini! se
plânse apoi, pe un ton intim, Koroviev, înfigându-şi
degetul în grumazul vânos. Mi-au scos sufletul,
credeţi-mă! Vine unul şi fie că spionează ca ultimul
ticălos, fie că te chinuieşte cu nazurile lui: că asta
nu-i aşa, că aia nu-i pe dincolo!... Iar asociaţia
locatarilor dumneavoastră are tot interesul şi poate
trage un vădit folos de pe urma acestui străin. N-o să
se zgârcească în ce priveşte banii. Koroviev aruncă o
privire prudentă în jur, apoi şopti la urechea
preşedintelui: e milionar!
 Propunerea translatorului avea o raţiune practică
indiscutabilă, era serioasă, dar maniera sa de a vorbi,
hainele lui, pince-nez-ul acela dezgustător, bun de
nimic, arătau grozav de neserios. De aceea, sufletul
preşedintelui trecea printr-un chin nelămurit şi totuşi
hotărî să accepte propunerea. Adevărul era că
asociaţia locatarilor imobilului avea un deficit cam
măricel. La toamnă, trebuia cumpărată păcura
pentru calorifer, iar gologani — canci. Cu banii
turistului străin poate că s-ar mai descurca iţele. Dar
Nikanor Ivanovici, om dibaci şi precaut, declară că, în
primul rând, va trebui să coordoneze chestiunea cu
agenţia „Inturist”.
 — Înţeleg, strigă cu efuziune Koroviev. Nici nu se
poate face fără coordonare! Neapărat. Poftiţi, aveţi
telefonul, Nikanor Ivanovici, coordonaţi numaidecât!
Cât priveşte banii, nu vă jenaţi, adăugă el în şoaptă,
trăgându-l pe preşedinte în vestiar, unde se afla 
telefonul. Vorba ceea: de la cine să iei, dacă nu de la
el! Dacă ai vedea ce vilă are la Nisa! La vară, când ai
să pleci în străinătate, să treci special pe acolo; ai să
rămâi paf!
 Cu agenţia „Inturist” lucrurile se rezolvară într-o
clipă, ceea ce îl ului pe preşedinte. Cei de acolo
cunoşteau intenţia domnului Woland de a sta în
apartamentul particular al lui Lihodeev şi nu aveau
nici o obiecţie.
 — Minunat! zbieră Koroviev.
 Oarecum buimăcit de trăncăneala lui, preşedintele
îi declară că asociaţia locatarilor va fi de acord să
închirieze pentru o săptămână apartamentul nr. 50
artistului Woland, contra unei sume în valoare de...
Nikanor Ivanovici se fâstâci un pic şi adăugă:
 — Cu cinci sute de ruble pe zi.
Şi aici Koroviev îl ului definitiv pe preşedinte.
Făcând hoţeşte cu ochiul în direcţia dormitorului, de
unde se auzeau săriturile domoale ale unui motan
greu, el zise răguşit:
 — Pentru o săptămână, deci, ar fi trei mii şi cinci
sute de ruble?
 Nikanor Ivanovici era convins că translatorul va
adăuga: „Dar aveţi nişte pretenţii, Nikanor Ivanovici!”
Koroviev însă spuse cu totul altceva:
 — Păi, asta-i sumă?! Cere şi dumneata cinci, îţi
dă! Hlizindu-se pierdut, preşedintele nu-şi dădu
seama cum nimerise la masa de scris a răposatului,
unde Koroviev, cu o repeziciune şi o îndemânare de
neînchipuit, ticlui contractul în două exemplare.
După care dădu o goană în dormitor şi se întoarse, pe
ambele exemplare lăfăindu-se acum semnătura
lăbărţată a străinului. Semnă şi preşedintele, apoi
Koroviev îi ceru o chitanţă pentru cinci mii de ruble. 
 — În litere, în litere, vă rog, Nikanor Ivanovici!
atâtea mii de ruble... şi, etalând în faţa preşedintelui
cinci teancuri de bancnote nou-nouţe, începu să
rostească nişte vorbe parcă nepotrivite cu o treabă
atât de serioasă: Ein, zwei, drei!...
 Urmă număratul bancnotelor, presărat cu glumele
şi zicalele lui Koroviev, cum ar fi: „Şi banii de găsit se
numără”; „Paza bună trece primejdia rea” şi altele de
felul acesta.
 După ce numără gologanii şi primi de la Koroviev
paşaportul străinului, pentru a fi înscris ca flotant în
cartea de imobil, preşedintele vârî totul în servietă şi,
nerezistând tentaţiei, îi ceru, sfios, translatorului un
bilet de favoare.
 — Mai încape vorbă! vui Koroviev. Câte bilete
doriţi, Nikanor Ivanovici? Douăsprezece,
cincisprezece?
 Preşedintele, uluit, îl lămuri că are nevoie numai
de două, pentru el şi pentru Pelagheia Antonovna,
soţia lui.
 Koroviev scoase cu un gest îndemânatic un
blocnotes şi-i scrise dezinvolt o invitaţie pentru două
persoane, în rândul întâi. Cu mâna stângă,
translatorul strecură invitaţia lui Nikanor Ivanovici,
iar cu dreapta vârî în mâna preşedintelui un teanc
gros, foşnitor.
 Aruncând o privire spre bancnote, Nikanor
Ivanovici se făcu roşu ca para focului şi se apucă să
împingă teancul cât mai departe.
 — Nu se cuvine... mormăi el.
 — Nici nu vreau să aud, îi şopti la ureche
Koroviev, la noi nu se cuvine, la străini se cuvine. O
să-l jigniţi, Nikanor Ivanovici, dacă-l refuzaţi, şi nu se
face. Dumneavoastră v-aţi ostenit... 
 — Se pedepseşte cu asprime, şopti încetişor
preşedintele, privind cu teamă în jur.
 — Bine, dar suntem fără martori! îi şopti în
cealaltă ureche Koroviev. N-avem martori! Îi vedeţi
dumneavoastră?...
Şi aici se petrecu o minune, după cum susţinu
ulterior preşedintele: teancul se vârî singur în
servieta lui. Apoi, preşedintele, muiat şi distrus, se
pomeni pe scări. Gânduri nenumărate i se
învârtejeau în minte: şi vila de la Nisa, şi motanul
dresat, şi faptul că într-adevăr totul se petrecuse fără
martori, şi că Pelagheia Antonovna se va bucura când
va vedea invitaţia. Erau gânduri fără şir, dar, în
general, plăcute.
 Cu toate acestea, undeva, în străfundul inimii, îl
tot împungea un ghimpe subţire. Era ghimpele
neliniştii. Colac peste pupăză, pe scară se opri ca
trăsnit de un gând: „Dar cum a ajuns translatorul în
cabinet, prin uşa sigilată?!... Şi cum de nu l-am
întrebat despre asta?!” Câtva timp preşedintele se
uită ca îndobitocit la treptele scării, pe urmă îşi zise
s-o lase baltă, să nu se mai chinuie cu această
întrebare prea complicată.
 Îndată ce preşedintele părăsi apartamentul, din
dormitor se auzi o voce de bas spunând:
 — Mie, Nikanor Ivanovici ăsta nu mi-a plăcut. E
un potlogar, un hoţoman. N-am putea face să nu mai
vină pe aici?
 — N-aveţi decât să porunciţi, messire... răspunse
de undeva glasul lui Koroviev, dar un glas răsunător,
cristalin, nu ca cel de mai adineauri, spart.
 În aceeaşi clipă, translatorul blestemat se şi afla
în vestiar, unde, după ce formă un număr, vorbi
plângăreţ din cale-afară. 
 — Alo! Socot de datoria mea să vă înştiinţez că
preşedintele asociaţiei locatarilor din imobilul nostru
de pe Sadovaia 302 bis, pe nume Nikanor Ivanovici
Bosoi, face speculă cu valută străină. În momentul de
faţă, în apartamentul său cu nr. 35, are în canalul de
ventilaţie de la toaletă patru sute de dolari înveliţi
într-un ziar. La telefon e Timofei Kvasţov, locatarul
apartamentului nr. 11 din acelaşi imobil. Vă implor
însă, păstraţi numele secret; mă tem de-o răzbunare
din partea numitului preşedinte.
 După ce spuse acestea, puse receptorul la loc —
ticălosul!
 Ce s-a petrecut mai departe în apartamentul nr.
50 nu se ştie, dar se ştie ce s-a petrecut acasă la
Nikanor Ivanovici. Intrând în toaletă, preşedintele
puse cârligul la uşă, scoase din servietă teancul de
bancnote pe care translatorul i-l vârâse pe gât şi se
convinse că are acolo patru sute de ruble. Teancul
acesta, preşedintele îl înfăşură într-o ruptură de ziar
şi-l vârî în canalul de ventilaţie.
 După cinci minute preşedintele şedea la masă în
micuţa lui sufragerie. Soţia sa aduse din bucătărie o
scrumbioară tăiată frumos, presărată cu ceapă verde,
mărunţită. Nikanor Ivanovici îşi turnă un păhărel de
votcă, îl bău, îşi turnă un al doilea, înfipse în vârful
furculiţei trei bucăţi de scrumbie... şi, în clipa aceea,
auzi sunând la uşă. Pelagheia Antonovna intra
tocmai cu o oală aburindă, în care, dacă-ţi aruncai
numai o privire, puteai ghici plutind în marea
clocotitoare a unui borş rusesc ceva ce nu are
seamăn pe lumea asta — un os cu măduvă.
 Înghiţindu-şi saliva, Nikanor Ivanovici mârâi ca un
dulău morocănos: 
 — Of, ducă-se pe pustii! Nu lasă omul să
mănânce... Te rog, nu da drumul nimănui, nu sunt
acasă, nu sunt... Dacă-i pentru apartamentul acela,
spune-le să nu bată drumul de pomană, peste o
săptămână va avea loc şedinţa şi atunci vom vedea.
 Consoarta se repezi în vestiar, iar Nikanor
Ivanovici, operând cu polonicul, smulse din marea în
clocot osul care plesnise pe toată lungimea. În clipa
următoare, în sufragerie îşi făcură intrarea doi
cetăţeni, iar cu ei, Pelagheia Antonovna, albă ca
varul. Văzându-i pe cei doi, păli şi preşedintele şi se
ridică de pe scaun.
 — Umblătoarea unde-i? se interesă preocupat
primul din cei doi, îmbrăcat cu o bluză rusească albă.
 Pe masa din sufragerie zăngăni ceva (Nikanor
Ivanovici scăpase polonicul din mână).
 — Aici, aici, răspunse precipitat Pelagheia
Antonovna. Cei doi se îndreptară numaidecât spre
coridor.
 — Dar despre ce e vorba? întrebă încet Nikanor
Ivanovici, păşind în urma vizitatorilor. La noi în
apartament nu poate fi nimic care... Şi pe
dumneavoastră vă rog... legitimaţiile...
 Primul cetăţean îi arătă din mers preşedintelui
legitimaţia, în timp ce celălalt, în toaletă, se şi urcase
pe un taburet şi-şi vârî o mână în canalul de
ventilaţie. Nikanor Ivanovici văzu negru în faţa
ochilor. Desfăcură pachetul, dar în teanc nu erau
ruble, ci nişte bani necunoscuţi — parcă albaştri,
parcă verzi, cu imaginea unui bătrân pe fiecare
bancnotă. De altfel, Nikanor Ivanovici văzu toate
astea ca prin ceaţă, înaintea ochilor lui pluteau nişte
pete stranii. 
 — Dolari în canalul de ventilaţie... făcu
îngândurat primul dintre cei doi şi-l întrebă pe
Nikanor Ivanovici blând, politicos: Al dumneavoastră
este pachetul?
 — Nu! vocifera preşedintele cu glas
înspăimântător. Mi l-au strecurat nişte duşmani!
 — Se întâmplă, încuviinţă omul, şi tot atât de
blând adăugă: şi trebuie să predaţi şi restul, tot ce
aveţi.
 — Nu am! Jur pe Dumnezeu, nu am ţinut aşa
ceva în mână de când sunt! ţipă disperat
preşedintele.
 Se repezi spre scrin, trase cu zgomot sertarul.
Scoase de acolo servieta, strigând fără şir:
 — Poftim contractul... mi-a strecurat bestia de
translator banii... Koroviev... ăla cu pince-nez!
 Deschise servieta, se uită în ea, băgă mâna
înăuntru şi, învineţindu-se tot la faţă, scăpă servieta
în oala cu borş. Servieta era goală: nici scrisoarea lui
Steopa, nici contractul, nici paşaportul străinului,
nici banii, nici invitaţia pentru spectacol. Nimic,
numai metrul pliant al preşedintelui.
 — Tovarăşi! urlă preşedintele disperat. Puneţi
mâna pe ei! La noi în bloc s-a aciuat necuratul!
 Nu se ştie ce i s-o fi năzărit Pelagheiei Antonovna,
însă femeia, împreunându-şi disperată mâinile, strigă
rugător:
 — Căieşte-te, Ivanîci! Ai să scapi mai ieftin!
 Cu ochii injectaţi, Nikanor Ivanovici îşi repezi
pumnii spre capul consoartei, horcăind:
 — Uf, toantă afurisită!
Şi se lăsă istovit pe scaun, hotărând, se vede, să
se supună inevitabilului. 
 În timpul acesta, pe palier, la uşa preşedintelui,
Timofei Kondratievici Kvasţov îşi lipea de gaura cheii
când urechea, când ochiul şi murea de curiozitate.
 Peste cinci minute, locatarii, care se nimeriseră în
curte, îl văzură pe preşedinte îndreptându-se spre
poartă, însoţit de încă două persoane. Se povestea
apoi că Nikanor Ivanovici era schimbat la faţă şi se
clătina ca un om beat, tot mormăind ceva.
 Iar un ceas mai târziu, tocmai când Timofei
Kondratievici povestea celorlalţi locatari,
nemaiputând de bucurie, cum fusese umflat
preşedintele, în apartamentul 11 se prezentă un
cetăţean necunoscut, care îi făcu semn lui Timofei
Kondratievici să iasă din bucătărie în vestiar, îi spuse
ceva şi se pierdu fără urmă împreună cu el. 
10. Veşti din Ialta
 În timp ce avusese loc nenorocirea cu Nikanor
Ivanovici, nu departe de imobilul nr. 302 bis, tot pe
strada Sadovaia, în cabinetul lui Rimski, directorul
financiar al Teatrului de varietăţi, stăteau de vorbă
doi bărbaţi: Rimski şi Varionuha, administratorul
teatrului.
 Biroul spaţios, situat la etaj, avea două ferestre
spre Sadovaia, iar a treia — aflată în spatele lui
Rimski, care şedea la masa lui de lucru — dădea spre
Grădina de vară a teatrului, unde erau instalate
chioşcuri cu răcoritoare, tirul şi o estradă sub cerul
liber. În afară de masa de scris, în cabinet se mai
aflau: o măsuţă cu o carafă de apă pe ea, patru fotolii
şi, într-un colţ, o consolă cu macheta antediluviană şi
prăfuită ca vai de ea a unui spectacol de revistă. Pe
un perete atârnau afişe vechi. Se înţelege de la sine
că mai era acolo şi o casă de bani, nu prea mare,
ponosită şi coşcovită, care se înălţa în stânga lui
Rimski, lângă masa de scris.
 De dimineaţă, directorul financiar se afla într-o
proastă dispoziţie, în timp ce Varionuha, dimpotrivă,
era plin de însufleţire, activ şi deosebit de agitat. Nu
găsea însă o canalizare energiei sale.
 Acum stătea ascuns în biroul directorului
financiar, să nu dea cumva ochii cu amatorii de bilete
de favoare, care-i otrăveau viaţa, mai cu seamă în
zilele ce urmau după schimbarea programului. Şi era
tocmai o zi din acelea. Îndată ce zbârnâia telefonul,
Varionuha lua receptorul şi minţea:
 — Cu cine? Cu Varionuha? Nu-i aici. A ieşit.
 — Mai telefonează-i, te rog, încă o dată lui
Lihodeev, îl rugă iritat Rimski. 
 — Dar nu-i acasă. L-am trimis pe Karpov până la
el, nu e nimeni în tot apartamentul.
 — Ptiu, drace! şuieră printre dinţi Rimski,
ţăcănind la maşina de calculat.
 Uşa se deschise şi un plasator al teatrului târî
înăuntru un maldăr gros de afişe suplimentare
proaspăt tipărite; pe o foaie de hârtie verde cu litere
roşii de o şchioapă era tipărit:
ASTĂZI ŞI ÎN FIECARE SEARĂ LA TEATRUL DE
VARIETĂŢI, PESTE PROGRAM
PROFESORUL WOLAND
ŞEDINŢE DE MAGIE NEAGRĂ CU DEZVĂLUIRI
TOTALE
 Depărtându-se cu câţiva paşi de afişul pe care-l
aruncase peste macheta din colţ, Varionuha îl admiră
cât îl admiră şi porunci plasatorului să fie lipite
numaidecât toate exemplarele.
 — E bun... frapant! îşi dădu cu părerea Varionuha
după plecarea plasatorului.
 — În ce mă priveşte, îmi displace profund năzbâtia
asta, mârâi Rimski, aruncând priviri furioase prin
ochelarii cu ramă de baga, spre afişul cu pricina; şi,
în general, mă mir cum de i s-a permis să prezinte
aşa ceva.
 — Nu, Grigori Danilovici, n-ai dreptate! Este o
iniţiativă foarte subtilă. Tot hazul va fi dezvăluirea.
 — Nu ştiu, nu ştiu, găsesc că nu are nici un haz...
şi întotdeauna el trebuie să născocească ceva de felul
ăsta!... Măcar să ni-l fi arătat pe magician! Tu l-ai
văzut? De unde l-o fi pescuit, naiba ştie.
 Se constată că nici Varionuha nu-l văzuse pe
magician, în ajun, Steopa năvălise („ca un nebun”,
după expresia lui Rimski) în biroul directorului
financiar, cu ciorna contractului gata scrisă, dăduse 
dispoziţie ca textul să fie transcris numaidecât pe
curat, iar lui Woland să i se achite banii. Magicianul
o ştersese, şi nimeni, în afară de Steopa, nu-l mai
văzuse la faţă.
 Rimski se uită la ceas — era două şi cinci; şi se
înverşuna de-a binelea. Cum să nu te înverşunezi?
Lihodeev telefonase pe la unsprezece, spunând că va
veni peste o jumătate de ceas, şi nu numai că nu
venise la teatru, dar dispăruse şi de acasă.
 — La mine treaba stă pe loc, aia e! mârâia furios
Rimski, arătând cu degetul un munte de hârtii
nesemnate.
 — Să nu fi nimerit ca Berlioz, sub tramvai! zise
Varionuha, ţinând la ureche receptorul în care
răsunau nişte semnale joase, prelungite şi fără
speranţă.
 — Bine ar fi... zise printre dinţi Rimski, abia auzit.
 În aceeaşi clipă, în cabinet intră o femeie cu
jachetă de uniformă, fustă neagră, cu şapcă pe cap şi
pantofi sport în picioare. Din geanta pe care o purta
la brâu, femeia scoase un pătrăţel alb şi un caiet,
întrebând:
 — Unde-i Varieteul? Aveţi un suprafulger.
Semnaţi de primire.
 Varionuha puse o înfloritură indescifrabilă în
caietul femeii şi, îndată ce uşa se închise după ea,
desfăcu pătrăţelul. Citi conţinutul, clipi din ochi şi
întinse telegrama lui Rimski.
 Avea următorul conţinut: „Ialta, Moscova Varietăţi
Stop Astăzi unsprezece treizeci miliţia judiciară
prezentat şaten cămaşă de noapte pantaloni desculţ
alienat recomandat Lihodeev director Varietăţi Stop
Telegrafiaţi fulger Miliţia judiciară Ialta unde director
Lihodeev Stop.” 
 — Bonjur! exclamă Rimski, adăugând: încă o
surpriză!
 — Falsul Dimitrie! făcu haz de necaz Varionuha şi
spuse în receptor: Telegraful? Cont Teatrul de
varietăţi. Primiţi o telegramă superfulger. Alo „Ialta
Miliţia judiciară... Director Lihodeev aici Stop Director
financiar Rimski”...
 Fără să facă vreo legătură cu înştiinţarea
privitoare la impostorul din Ialta, Varionuha se apucă
din nou să-l caute pe Lihodeev la telefon pretutindeni
şi, bineînţeles, nu-l găsi.
 Tocmai în momentul când Varionuha, ţinând în
mână receptorul, chibzuia unde să mai sune, îşi făcu
apariţia femeia care adusese prima telegramă şi-i
înmână administratorului un nou pătrăţel.
Despăturindu-l grăbit, Varionuha citi conţinutul şi
scoase un fluierat.
 — Ce mai e? întrebă Rimski, tresărind nervos.
 Celălalt îi întinse în tăcere telegrama şi directorul
financiar citi: „Implor daţi crezare Stop Aruncat Ialta
hipnoză Woland Stop Telegrafiaţi fulger Miliţia
judiciară confirmarea identităţii Stop Lihodeev.”
 Stând cap lângă cap, cei doi recitiră telegrama,
după care rămaseră tăcuţi, uitându-se unul la
celălalt.
 — Cetăţeni! se supără femeia. Iscăliţi de primire,
şi după aceea tăceţi cât vreţi! Nu vedeţi că distribui
telegrame fulger?
 Cu ochii pironiţi pe telegramă, administratorul
semnă strâmb în caietul femeii, şi aceasta dispăru
după uşă.
 — N-ai vorbit cu el la telefon pe la unsprezece şi
ceva? începu administratorul în culmea uimirii. 
 — E caraghios ce spui! ţipă cu glas ascuţit Rimski.
Am vorbit sau n-am vorbit, ce importanţă are? Cert
este că nu poate fi el la ora asta la Ialta! E caraghios!
 — E beat... zise Varionuha.
 — Cine-i beat? sări Rimski, şi din nou tăcură,
uitându-se unul la celălalt.
 Nu exista nici un dubiu că cel care telegrafiase din
Ialta era un impostor sau un nebun. Altceva era
ciudat: de unde mistificatorul din Ialta îl cunoştea pe
Woland, abia sosit în ajun la Moscova? De unde ştia
el că Lihodeev ar avea vreo legătură cu Woland?
 — „Hipnoză”... repetă Varionuha cuvântul din
telegramă. De unde ştie el de existenţa lui Woland?
Clipi din ochi şi deodată ţipă pe un ton hotărât: Nu! E
o aiureală!... O aiureală!
 — Unde o fi tras el, acest Woland, lua-l-ar dracu
să-l ia? se interesă Rimski.
 Varionuha ceru agenţia „Inturist” şi, spre
profunda mirare a lui Rimski, îl înştiinţă că Woland a
tras la locuinţa lui Lihodeev. Varionuha formă după
aceea numărul de telefon al lui Lihodeev şi rămase
îndelung să asculte semnalele joase din receptor.
Printre aceste semnale, de undeva de departe, răsună
un glas apăsat şi sumbru, care cânta: „Refugiul meu
sunt stâncile golaşe...” şi Varionuha îşi zise că în
reţeaua telefonică irupsese cumva un glas de la
radiodifuziune.
 — Acasă la el nu răspunde nimeni, zise
Varionuha, punând receptorul în furcă, sau să mai
încerc...
 Nu termină fraza. În uşă se ivi aceeaşi telegrafistă
şi amândoi, atât Rimski cât şi Varionuha, se ridicară
în întâmpinarea ei. Femeia scoase din geantă o
fiţuică, de data aceasta nu albă, ci închisă la culoare. 
 — Devine interesant, strecură printre dinţi
Varionuha, petrecând-o pe telegrafistă care se
îndepărtase grăbită.
 Rimski puse cel dintâi stăpânire pe misivă.
 Pe fondul întunecat al hârtiei fotografice se
reliefau limpede rândurile scrise de mână:
 „Dovadă scrisul meu semnătura mea confirmaţi
telegrafic fulger Stop Puneţi Woland observaţie secretă
Stop Lihodeev.”
 În decurs de douăzeci de ani de activitate în
sectorul teatral, Varionuha văzuse de toate, dar aici
simţi că mintea i se înceţoşează şi nu izbuti să
articuleze nimic, în afară de expresia banală şi
stupidă pe deasupra:
 — Nu se poate!
 Rimski reacţionă altfel. Se ridică, deschise uşa şi
răcni, adresându-se curierei care şedea pe un
taburet:
 — Nu dai drumul la nimeni decât la poştaşi! După
care încuie uşa cu cheia.
 Scoase apoi din sertarul mesei un maldăr de hârtii
şi începu să confrunte literele groase, înclinate spre
stânga, ale fotogramei cu cele din rezoluţiile lui
Steopa şi iscăliturile sale cu înflorituri în spirală.
Varionuha stătea aproape culcat peste masă, şi
Rimski îi simţi răsuflarea dogoritoare lângă obrazul
său.
 — Este scrisul lui, declară, în cele din urmă,
convins, directorul financiar, iar Varionuha repetă, ca
un ecou:
 — Al lui.
 Uitându-se cu atenţie la Rimski, administratorul
fu izbit de cât se schimbase la faţă. Directorul
financiar, slab şi aşa, se uscase parcă şi mai mult şi 
chiar îmbătrânise, iar ochii săi, încadraţi în rama de
baga, îşi pierduseră obişnuita expresie răutăcioasă,
reflectând acum nu numai neliniştea, d şi tristeţea.
 Varionuha procedă întocmai cum procedează
omul în clipele de profundă uimire. Dădu o goană
prin cabinet, de vreo două ori îşi avântă braţele spre
tavan, ca răstignit, bău un pahar de apă — cam
gălbuie — din carafă, exclamând întruna:
 — Nu pricep! Nu pricep! Nu pri-cep!
 Rimski se uita pe fereastră şi se gândea la ceva cu
încordare. Situaţia directorului financiar era foarte
complicată. Se cerea ca, pe loc, fără să se urnească
din acest cabinet, să găsească explicaţii obişnuite,
fireşti pentru nişte fenomene neobişnuite.
 Cu ochii mijiţi, directorul şi-l închipui pe Steopa
în cămaşă de noapte, desculţ, suindu-se astăzi, pe la
ora unsprezece şi jumătate, într-un avion ultrarapid,
şi apoi, tot pe el, şi tot pe la unsprezece şi jumătate,
stând în ciorapi pe aeroportul din Ialta... A dracului
poveste!
 Poate că astăzi, altcineva, şi nu Steopa, vorbise cu
el la telefon din apartamentul acestuia? Ba era
Steopa! Să nu recunoască el glasul lui Steopa? Şi
chiar dacă astăzi n-ar fi fost Steopa la telefon, ieri pe
înserat, venise din cabinetul său, chiar în acest
birou, cu contractul acela idiot, enervându-l pe
Rimski prin superficialitatea lui. Cum a putut să
plece cu trenul sau cu avionul, fără să sufle o vorbă
la teatru? Chiar de-ar fi plecat în ajun — n-ar fi fost
la Ialta astăzi la amiază. Sau poate totuşi ar fi ajuns?
 — Câţi kilometri sunt până la Ialta? întrebă
Rimski.
 Varionuha se opri din alergat şi zbieră: 
 — M-am gândit! M-am gândit şi eu! Până la
Sevastopol, sunt vreo mie cinci sute de kilometri pe
calea ferată, mai pune şi vreo optzeci de kilometri
până la Ialta! Pe calea aerului, desigur, e mai scurt
drumul.
 — Hm... Da... Nici nu poate fi vorba de tren...
Atunci ce poate fi? Un avion de vânătoare? Dar cine îl
lasă pe Steopa desculţ într-un avion de vânătoare, şi
de unde avionul?... Şi pentru ce? S-o fi descălţat,
poate, după ce a ajuns la Ialta! Dar şi asta: pentru
ce? Şi apoi, nici încălţat nu l-ar lăsa nimeni să se
suie într-un avion de vânătoare! De altfel, ce are a
face aici avionul de vânătoare?! Doar e scris negru pe
alb că s-a prezentat la miliţia judiciară la ora
unsprezece şi jumătate, şi vorbise la telefon din
Moscova... o clipă, Rimski revăzu cu ochii minţii
cadranul ceasului său.
 Căuta să-şi amintească unde erau acele...
Nemaipomenit! Telefonase la unsprezece şi douăzeci.
 Cum vine asta? Dacă am presupune că, imediat
după convorbirea lor, Steopa s-a repezit la aeroport, a
ajuns acolo în cinci minute, să zicem (ceea ce, în
treacăt fie spus, de asemenea este imposibil), reiese
că avionul, decolând în aceeaşi secundă, a parcurs în
cinci minute peste o mie de kilometri. Înseamnă că
avionul zboară cu o viteză de douăsprezece mii de
kilometri pe oră... Exclus! Aşadar, Steopa nu-i la
Ialta!
 Ce rămâne? Hipnoza? Nu există nici un fel de
hipnoză pe lume, care să arunce omul la vreo mie de
kilometri de locul unde se află. Va să zică, i se năzare
lui că e la Ialta? Lui, poate, i se năzare, dar atunci şi
miliţiei judiciare din Ialta i se năzare? Nu, să-mi fie 
cu iertare, aşa ceva e imposibil! Bine, dar ei
telegrafiază de acolo, din Ialta.
 Chipul directorului financiar era de-a dreptul
înspăimântător. De afară, cineva trăgea de clanţă, o
răsucea şi se auzea glasul curierei strigând disperată:
 — Nu e voie! Nu dau drumul! Nici moartă! E
şedinţă! Rimski făcu o sforţare să se stăpânească, luă
receptorul şi ceru:
 — O convorbire urgentă cu Ialta, vă rog.
 „Inteligent!” gândi administratorul. Convorbirea cu
Ialta nu avu însă loc. Rimski puse receptorul în
furcă:
 — Ca un făcut, e întreruptă linia!
 Se vede că defectarea liniei îl mâhnise profund,
punându-l chiar pe gânduri. După un timp, puse din
nou mâna pe telefon, notând cu cealaltă ceea ce
spunea în receptor:
 — Primiţi o telegramă suprafulger. Varietăţi. Da,
Ialta. Miliţia judiciară. Da? „Astăzi ora unsprezece
jumătate Lihodeev vorbit mine Moscova Stop După
asta nu s-a prezentat serviciu nu putem da de el la
telefon Stop Confirm scrisul Stop Iau măsuri punere
observaţie artistul indicat Stop Director financiar
Rimski.”
 „Foarte inteligent!” gândi Varionuha, dar nu apucă
să-şi încheie gândul, când prin cap îi trecu altceva:
„E o prostie! Nu poate fi la Ialta!”
 Între timp, Rimski, după ce împături cu grijă şi
strânse laolaltă toate telegramele primite, precum şi
copia telegramei lui, puse teancul într-un plic, îl lipi,
scrise pe plic câteva cuvinte, şi-l înmână
administratorului.
 — Ivan Savelievici, neîntârziat. Du-l tu personal.
Să cerceteze cei de acolo. 
 „Da, ăsta, într-adevăr, e un pas inteligent!” gândi
Varionuha, vârând plicul în servietă. Apoi, pentru
orice eventualitate, mai formă o dată numărul lui
Steopa de acasă, ascultă şi, deodată, începu să facă
cu ochiul şi să se scălâmbăie încântat. Privindu-l,
Rimski îşi lungi gâtul.
 — Aş putea vorbi cu artistul Woland? întrebă
mieros Varionuha.
 — Domnia-sa e ocupat, răspunse un, glas spart,
dar cine întreabă?
 — Varionuha, administratorul Teatrului de
varietăţi.
 — Ivan Savelievici? strigă omul încântat. Mă
bucur grozav să vă aud glasul! Cum vă simţiţi? Ce
mai faceţi?
 — Merci, îi mulţumi uluit administratorul, dar cu
cine vorbesc, vă rog?
 — Asistentul, sunt asistentul şi translatorul
domniei-sale; Koroviev e numele meu! turuia omul.
Sunt la dispoziţia dumneavoastră, scumpul meu Ivan
Savelievici! Dispuneţi de mine cum veţi găsi de
cuviinţă. Aşadar, cu ce vă pot fi util?
 — Scuzaţi, vă rog... aş vrea să ştiu, Stepan
Bogdanovici Lihodeev este acasă?
 — Nu e! Regret! Nu-i acasă! urlă receptorul. A
plecat!
 — Unde a plecat?
 — Prin împrejurimile oraşului, să se plimbe cu
maşina.
 — Ce... cum? Să se plim... be... cu ma... şina?... Şi
când se întoarce?
 — A zis: iau puţin aer şi mă întorc...
 — Aşa... făcu Varionuha, descumpănit, merci. Fiţi
bun, transmiteţi-i domnului Woland că reprezentaţia 
domniei-sale are loc în astă-seară, în partea a treia a
programului.
 — Da, vă rog. Cum să nu. Îi transmit neapărat.
Urgent. Negreşit. Sigur că da, se auzi sacadat în
receptor.
 — Toate cele bune, zise mirat în continuare
Varionuha.
 — Vă rog să primiţi, auzi el în receptor, cele mai
bune, cele mai calde salutări şi urări! Succes!
Reuşită! Fericire deplină! Numai bine!
 — Sigur că da! Nu ţi-am spus eu! vocifera
administratorul. Ce Ialta! S-a dus în împrejurimile
oraşului!
 — Ei, dacă-i aşa, zise, pălind de mânie, directorul
financiar, e într-adevăr o porcărie fără seamăn!
 Deodată administratorul sări în sus şi ţipă atât de
tare, încât îl făcu pe Rimski să tresară:
 — Mi-am adus aminte, mi-am adus aminte! La
Puşkino s-a deschis o zahana „Ialta”. Totul e limpede!
S-a dus acolo, s-a pilit şi acum telegrafiază de la
„Ialta”.
 — Ei, asta întrece orice măsură, replică Rimski.
Obrazul îi zvâcni, iar în ochi îi ardea o ură autentică,
grea. Ei, o să-l coste scump plimbarea asta!... Se
poticni deodată şi adăugă cam şovăielnic: Bine, dar
cum de miliţia judiciară a...
 — Aiurea! Îs trucuri de-ale lui, îl întrerupse
administratorul expansiv şi-l întrebă: plicul să-l duc?
 — Neapărat, răspunse Rimski.
 Din nou se deschise uşa şi iată aceeaşi factoriţă...
„Ea e!” gândi abătut Rimski. Şi amândoi se ridicară so întâmpine.
 De data aceasta, telegrama suna aşa: 
 „Mulţumesc confirmare, urgent cinci sute Miliţia
judiciară pentru subsemnatul Stop Mâine plec avion
Moscova Stop Lihodeev.”
— A înnebunit, zise cu voce stinsă Varionuha.
 În timpul acesta, Rimski făcu să zăngăne cheia,
scoase din sertarul safeului nişte bani, numără cinci
sute de ruble, sună, înmână banii curierului şi-l
trimise la telegraf.
 — Iartă-mă, Grigori Danilovici, zise Varionuha —
nu-i venea să creadă ceea ce vedea —, dar am
impresia că degeaba trimiţi banii ăştia.
 — Or să se întoarcă înapoi, replică încet celălalt,
iar el o să dea socoteală pentru picnicul ăsta. Şi
adăugă, arătându-i lui Varionuha servieta: Du-te,
Ivan Savelievici, nu tărăgăna...
 Si Varionuha ieşi iute din cabinet.
 Coborî la parter, zări o coadă nesfârşită la casă,
află de la casieriţă că se aşteaptă ca peste un ceas
toate biletele să fie vândute, întrucât, de când se
pusese afişul anunţând programul suplimentar,
publicul năvălise în neştire; îi dădu dispoziţie să mai
pitească din bilete, să pună deoparte 30 de bucăţi,
locurile cele mai bune în loji şi stal, o zbughi din casa
de bilete, reuşi din mers să scape de amatorii
sâcâitori de bilete de favoare şi se strecură în biroul
lui mititel să-şi ia şapca. Tocmai în clipa aceea ţârâi
telefonul.
 — Da! strigă Varionuha.
 — Ivan Savelievici? se informă în receptor o voce
fonfăită şi respingătoare.
 — Nu-i la teatru! strigă Varionuha, dar individul
din receptor nu se dădu bătut. 
 — Nu face pe nebunul, Ivan Savelievici, mai bine
ascultă. Nu duce telegramele nicăieri şi nu le arăta
nimănui.
 — Cine-i la telefon? vocifera Varionuha. Încetează,
cetăţene, cu glumele astea! Vei fi îndată descoperit.
De la ce număr vorbeşti?
 — Varionuha, urmă acelaşi glas respingător. Îţi
vorbesc ruseşte, nu înţelegi? Nu duce nicăieri
telegramele!
 — A, nu vrei să te astâmperi? urmă
administratorul turbând de furie. Ia vezi! Ai să
plăteşti pentru asta!
 Mai strigă ceva în receptor ameninţându-l pe
individ, dar amuţi simţind că nu mai e nimeni pe fir.
 Biroul strâmt începu să se cufunde cam prea
devreme în întuneric. Varionuha ieşi în goana mare,
trânti uşa şi, printr-o ieşire laterală, se îndreptă spre
Grădina de vară.
 Administratorul era tulburat şi plin de energie. În
urma telefonului neobrăzat, nu se îndoia de faptul că
o bandă de huligani pusese la cale toate glumele
astea de prost-gust şi că ele au o legătură cu
dispariţia lui Lihodeev. Dorinţa de a-i demasca pe
mişei îl sufoca, şi, oricât ar părea de ciudat,
presimţea ceva plăcut, savurând dinainte o voluptate
neştiută. Aşa se întâmplă când omul aspiră să devină
centrul atenţiei, să facă într-un anumit loc nişte
comunicări senzaţionale.
 În grădină, vântul suflă drept în faţa
administratorului, îi aruncă nisip în ochi, barându-i
parcă drumul, prevenindu-l. La etaj se trânti o
fereastră cu atâta putere, încât geamurile erau să
zboare ţăndări. Vârfurile arţarilor şi ale teilor foşniră
cuprinse parcă de alarmă. Afară se întunecase şi se 
răcorise. Administratorul se frecă la ochi şi văzu
târându-se deasupra Moscovei, jos de tot, un nor de
ploaie mătăhălos, galben pe o parte. Undeva în zare,
cerul mârâi surd şi gros.
 Oricât de mult se grăbea Varionuha, o dorinţă de
nestăvilit îl atrase pentru o clipă în W.C.-ul de vară,
să controleze din mers dacă electricianul montase
plasa la bec.
 Trecând pe lângă standul de tir, Varionuha nimeri
într-un desiş de liliac, unde se lăfăia construcţia
albastră a W.C.-ului. Electricianul se dovedise a fi om
de cuvânt; becul din W.C.-ul pentru bărbaţi era prins
într-o plasă metalică, însă pe administrator îl întrista
faptul că până şi în întunericul acela prevestitor de
furtună se putea vedea că pereţii fuseseră mâzgăliţi
cu creion şi cărbune.
 — Ei, ce înseamnă a... Începu administratorul,
când, deodată, auzi în spatele lui un glas, ca de
motan, torcând:
 — Dumneavoastră sunteţi, Ivan Savelievici?
Varionuha tresări, întoarse capul şi văzu în faţa sa
un grăsan scund, după cum i se păru, cu o mutră de
motan.
 — Da, eu sunt, răspunse ostil Varionuha.
 — Îmi pare foarte, foarte bine, zise grăsanul
motaniform, cu glas piţigăiat şi, brusc, făcându-şi
vânt, îl pocni pe Varionuha peste ureche cu atâta
putere, încât şapca zbură de pe capul
administratorului şi dispăru fără urmă în orificiul
W.C.-ului.
 Lovitura dată de grăsan făcu să se reverse pentru
o clipă în încăperea W.C.-ului o lumină tremurătoare,
iar cerul răspunse cu un bubuit puternic. Apoi
lumina aceea mai scânteie o dată şi în faţa 
administratorului apăru un al doilea individ
mărunţel, dar cu umeri de atlet, cu părul roşu ca
para focului, cu albeaţă la un ochi şi un singur colţ
în gură... Acesta, fiind, se vede, stângaci, îl pocni pe
administrator peste cealaltă ureche. Din nou bubui
cerul drept răspuns, şi peste acoperişul de lemn al
W.C.-ului începu să răpăie ploaia.
 — Ce doriţi, tov... şopti administratorul,
înnebunit, dar, dându-şi în cele din urmă seama că
cuvântul „tovarăşi” nu li se potriveşte defel bandiţilor
care atacă un om într-un W.C. public, horcăi: cetă...
se gândi că nici acest cuvânt nu-i de ei, şi primi o a
treia lovitură, nu ştiu nici el de la care din doi, dar
atât de cumplită, încât sângele îi ţâşni din nas peste
cămaşă.
 — Ce ai în servietă, parazitule? strigă strident cel
care semăna cu un motan. Telegramele? N-ai fost
avertizat la telefon să nu le duci nicăieri? te întreb.
 — Am fost averti... zat... zat... se bâlbâi
administratorul.
 — Şi tu te-ai grăbit să le duci? Dă-ncoace servieta,
netrebnicule! îl luă în primire al doilea — glasul
fonfăit de la telefon —, smulgând din mâinile
tremurătoare ale lui Varionuha servieta cu
telegramele.
 Cei doi îl apucară pe Varionuha de braţe şi-l
târâră afară din grădină, pornind cu el în galop pe
Sadovaia. Furtuna se dezlănţuise năprasnică,
şuvoaiele de apă se prăvăleau urlând şi vuind în
gurile de canal, pretutindeni se umflau ridicându-se
adevărate talazuri; de pe acoperişuri ploaia se revărsa
peste burlane şi streşini, din curţi alergau torente
înspumate. Nici un suflet viu nu rămăsese pe
Sadovaia şi n-avea cine să-i sară în ajutor lui Ivan 
Savelievici, să-l scape. Sărind peste şuvoaiele tulburi,
luminaţi în răstimpuri de fulgere, bandiţii îl târâră
într-o secundă pe administratorul, aproape sfârşit,
până la casa cu nr. 302 bis, se năpustiră cu el pe
poarta boltită, unde stăteau lipite de zid două femei
desculţe, care-şi ţineau ciorapii şi pantofii în mâini.
Apoi, ticăloşii se repeziră pe scara a 6-a şi Varionuha,
gata să-şi iasă definitiv din minţi, fu urcat până la
etajul patru şi aruncat pe podea, în vestiarul cam
întunecat, pe care-l cunoştea perfect, din
apartamentul lui Stepan Lihodeev.
 Apoi cei doi tâlhari pieriră, iar în locul lor răsări o
jună roşcată, goală-puşcă, cu ochii scânteind
fosforescent.
 Varionuha înţelese că ăsta era lucrul cel mai
cumplit din toate câte i se întâmplaseră până atunci
şi, gemând, se retrase la perete. Juna se apropie, se
lipi de administrator, şi-şi aşeză palmele pe umerii
săi. Părul lui Varionuha se ridică măciucă; chiar şi
prin pânza rece şi udă a cămăşii simţi cum palmele
acestea sunt şi mai reci, că sunt reci ca gheaţa.
 — Lasă-mă să te sărut, zise roşcata duios şi, lângă
ochii lui, Varionuha văzu ochii ei scânteietori; leşină
pe loc fără să mai simtă gustul sărutării. 
11. Dedublarea lui Ivan
 Pe malul celălalt al râului, pădurea, luminată cu
un ceas mai devreme de razele soarelui de mai, se
înnegura, se şterse şi se destramă.
 În spatele ferestrei apa se prăvălea ca un val
neîntrerupt. În înalturi, scăpărau întruna fulgerele,
asemenea unor filamente incandescente, cerul se
despica; în camera bolnavului se prelingea o lumină
tremurată, înfricoşătoare.
 Ivan plângea încetişor, stând în pat şi privind râul
tulbure ce clocotea cu bulbuci. La fiecare bubuit de
tunet, poetul scotea un ţipăt jalnic şi-şi acoperea faţa
cu mâinile. Pe podea zăceau foile scrise de mâna lui.
Le împrăştiase vântul ce năvălise în odaie înainte de
a se dezlănţui furtuna.
 Încercările poetului de a compune o declaraţie cu
privire la fiorosul consultant se dovediră cu totul
infructuoase. Îndată ce Praskovia Feodorovna, sora
cea grasă, i-a înmânat un vârf de creion şi hârtie,
poetul şi-a frecat mâinile cu aerul omului preocupat
şi şi-a făcut loc la măsuţă. Începutul misivei se
dovedi destul de vioi:
 „Către Miliţie. Ivan Nikolaevici Bezdomnîi,
membru al Massolit-ului. Declaraţie. Aseară am mers
împreună cu răposatul M.A. Berlioz la Patriarşie
prudî.
 Aici poetul se încurcă, mai cu seamă din cauza
cuvântului „răposatul”. Din capul locului ieşea o
aiureală: cum se poate una ca asta? — „am mers
împreună cu răposatul”! Morţii nu circulă! Mai ştii, te
pomeneşti că o să mă ia drept nebun!
 Gândind astfel, Ivan Nikolaevici se apucă să
îndrepte cele scrise: „Cu M.A. Berlioz, ulterior 
răposat...” Nici textul acesta nu-l satisfăcu. A trebuit
să redacteze o a treia variantă, care se dovedi însă
mai slabă decât primele două: „cu Berlioz, care a
nimerit sub tramvai...”; aici se mai băgă pe fir şi
compozitorul acela neştiut de nimeni, tizul lui Berlioz,
şi a trebuit să adauge: „nu compozitorul...”
 După ce se chinui cu cei doi Berliozi, Ivan şterse
tot ce aşternuse pe hârtie şi hotărî să înceapă din
capul locului cu ceva foarte tare, pentru a atrage
numaidecât atenţia cititorului, şi scrise cum a văzut
motanul urcându-se în tramvai, apoi însă se întoarse
la episodul cu capul retezat. Capul şi prezicerea
consultantului îl aduseră cu gândul la Pilat din Pont
şi, ca textul să sune mai convingător, Ivan hotărî să
expună povestirea despre procurator, integral,
descriind totul din clipa în care acesta, înfăşurat întro mantie albă cu căptuşeală sângerie, ieşise sub
colonada palatului lui Irod.
 Ivan lucra sârguincios, ştergând uneori cele
scrise, introducând cuvinte noi; încercă chiar să-l
deseneze pe Pilat din Pont, iar după aceea pe motan
stând pe labele dinapoi. Dar nici desenele nu i-au fost
de nici un ajutor, şi, cu cât avansa, cu atât mai
încâlcit şi mai de neînţeles suna declaraţia poetului.
Atunci când se stârni vântul, şi când, mânat de
departe, se ivi norul acela înspăimântător cu
marginile învolburate, care învălui pădurea, Ivan se
simţi sleit de puteri, neputincios să vină de hac
declaraţiei, şi, lăsând să zacă pe podea, fără să le
strângă, filele împrăştiate în toate părţile, izbucni
încetişor într-un plâns amarnic. Praskovia
Feodorovna, felceriţa blajină, intră la poet în timpul
furtunii; femeia se arătă îngrijorată văzându-l că
plânge, trase storurile, ca fulgerele să nu-l sperie pe 
bolnav, ridică filele împrăştiate şi, cu ele în mână,
fugi să aducă un medic.
 Acesta veni, îi făcu lui Ivan o injecţie în braţ,
asigurându-l că nu va mai plânge, că totul are să
treacă, are să se schimbe şi are să uite.
 Medicul avu dreptate. Nu trecu mult şi pădurea de
peste râu îşi recapătă faţa ei de totdeauna. Se profila
limpede, copac lângă copac, sub cerul din nou senin,
iar râul se domolise. Starea de nelinişte şi melancolie
începu să-l părăsească pe Ivan, îndată după injecţie,
şi acum poetul stătea întins, liniştit, privind
curcubeul arcuit pe bolta albastră.
 Rămase aşa până seara, şi nici nu văzu cum
pierise curcubeul, cum se mohorâse şi se decolorase
cerul, cum se întunecase pădurea.
 După ce bău o cană cu lapte cald, se întinse iar şi
se miră singur cât de mult i se schimbase firul
gândurilor. Se estompase amintirea motanului
afurisit, nu-l mai înspăimânta capul retezat, şi,
mutându-şi gândul de la el, Ivan începu să raţioneze
că, de fapt, în clinică nu-i deloc rău, că Stravinski
este o minte şi o celebritate, şi că e extrem de plăcut
să ai de-a face cu el. Pe deasupra, aerul serii e
răcoros şi dulce după furtună.
 Casa durerii aţipea. Pe coridoarele învăluite în
tăcere se stinseseră becurile lăptoase şi, în locul lor,
conform programului statornicit, se aprinseră nişte
veioze discrete, albastre, şi tot mai rar răsunau după
uşă paşii mărunţi, precauţi, ai felceriţelor, pe
mocheta de cauciuc a coridoarelor.
 Acum Ivan stătea întins într-o stare de plăcută
moleşeală, aruncând priviri când spre becul ce-şi
revărsa de sub tavan lumina estompată de un abajur, 
când spre luna ce se ivea de după pădurea
întunecată, şi conversa cu el însuşi.
 — De ce, la drept vorbind, m-a tulburat în aşa hal
faptul că Berlioz a nimerit sub tramvai? raţionă
poetul. La urma urmei, ducă-se pe pustii! Nu mi-a
fost nici frate, nici prieten, dacă e să fim drepţi. Dacă
e să scormonim bine lucrurile, reiese că, de fapt, nici
nu-l cunoşteam ca lumea pe răposat! Păi da, ce ştiam
eu despre el? Nimic, decât că era chel şi teribil de
elocvent. Mai departe, cetăţeni, îşi urmă discursul
Ivan, adresându-se nu se ştie cui, iată ce trebuie să
analizăm: ce m-a apucat, spuneţi-mi şi mie, de m-am
înverşunat aşa împotriva acelui consultant enigmatic,
magician şi profesor cu unul dintre ochi negru şi gol?
La ce bun toată acea urmărire stupidă? De ce l-am
fugărit, numai cu izmenele pe mine, cu lumânarea în
mână, iar apoi de ce toată aiureala aceea din
restaurant?
 — Ia, te rog! Ia! zise deodată undeva, înlăuntrul
său, sau la urechea lui, Ivan cel de altădată. Că
Berlioz o să moară cu capul retezat, el a ştiut-o
dinainte! Şi-atunci, cum să nu mă tulbur?
 — Ce să vorbim, tovarăşi! obiectă Ivan cel nou, la
spusele celuilalt. Până şi un copil înţelege că aici nu e
lucru curat. Este sută la sută un personaj misterios,
ieşit din comun! Păi ăsta e lucrul cel mai interesant.
Omul l-a cunoscut personal pe Pilat din Pont, mai
vreţi ceva, că trebuie altceva mai palpitant? Şi, în loc
de gălăgia atât de prostească, pe care am stârnit-o la
Patriarşie prudî, n-ar fi fost mai inteligent să-l întreb
politicos ce s-a întâmplat mai departe cu Pilat şi cu
arestatul acela, Ha-Nozri?
Şi eu m-am apucat de dracu ştie ce! Ce să spun,
întâmplare din cale-afară de importantă — l-a călcat 
tramvaiul pe redactorul-şef al unei reviste! N-o să mai
apară revista din cauza asta, sau ce, mă rog? Ce să-i
faci? Omul e muritor, şi, după cum s-a spus pe bună
dreptate, subit muritor. Ei, să-i fie ţărâna uşoară! Ei,
şi-o să vină un alt redactor-şef, şi poate chiar mai
elocvent decât predecesorul lui!
 După ce moţăi un timp, noul Ivan îl întrebă
veninos pe cel vechi:
 — În cazul acesta cine sunt eu, la urma urmei?
 — Un nătărău! răspunse distinct, de undeva, o
voce de bas, care nu era a nici unuia din Ivani şi care
semăna grozav cu vocea groasă a consultantului.
 Ivan nu se simţi ofensat pentru epitet; dimpotrivă,
plăcut surprins la auzul acestui calificativ, zâmbi şi
aţipi liniştit. Somnul se furişa spre poet, i se şi
năzărise un palmier ce se înălţa proptit într-un picior
gigantic, trecuse prin faţa lui motanul, dar nu era
deloc furios, ci vesel; într-un cuvânt, somnul era
gata-gata să-l fure de-a binelea pe Ivan, când,
deodată, grilajul uşii se dădu la o parte fără zgomot şi
în balcon răsări o siluetă tainică; ferindu-se de
lumina lunii, îl ameninţă pe poet cu degetul.
 Fără pic de teamă, Ivan se săltă în pat şi zări pe
balcon un bărbat. Acesta, ducându-şi degetul la
buze, şopti:
 — S-s-s-t!... 
12. Magia neagră şi dezvăluirile ei
 Pe scena Teatrului de varietăţi îşi făcu intrarea,
călare pe o bicicletă obişnuită, un omuleţ cu nasul
zmeuriu în formă de pară, cu o gambetă galbenă,
găurită, pe cap, cu pantaloni cadrilaţi şi ghete de lac.
În sunetele unui foxtrot, descrise un cerc, apoi scoase
un strigăt victorios, după care bicicleta cabra.
Continuându-şi cursa numai pe roata dinapoi, se
aşeză cu picioarele în sus, reuşi să demonteze din
mers roata din faţă şi să-i facă vânt în culise, după
care-şi urmă drumul pe o roată, pedalând cu mâinile.
 Pe un catarg metalic înalt, cu o şa în vârf şi
sprijinit pe o singură roată, apăru o blondă grăsulie,
în tricou şi fustiţă presărată cu stele argintii, care
porni de asemenea să descrie un cerc. Ori de câte ori
se întâlnea cu ea, omuleţul scotea nişte strigăte de
salut şi-şi sălta reverenţios gambeta cu piciorul.
 În cele din urmă, sosi în goană, pe o bicicletă
micuţă de care era fixat un uriaş claxon de
automobil, un pici de vreo opt ani, cu feţişoara
bătrânicioasă, şi începu să se vâre printre cei mari.
 După ce descrise câteva bucle, toată trupa,
acompaniată de bătaia alarmantă a tobei, se apropie
de rampă, şi spectatorii din primele rânduri scoaseră
ţipete de spaimă, dându-se înapoi — aveau impresia
că trio-ul cu aparatura lui se va prăbuşi peste
orchestră.
 Dar bicicletele se opriră chiar în clipa când roţile
ameninţau să alunece în gol. Strigând cu glas tare
„Hap”, cicliştii săriră de pe aparatele lor, înclinânduse în faţa publicului; blondina făcu bezele, iar piciul
claxonă intens un semnal caraghios. 
 Clădirea răsună de aplauze furtunoase, cortina
albastră lunecă din ambele părţi şi-i acoperi pe
ciclişti, luminile verzi cu inscripţia „Ieşire” se
stinseră, şi în vălmăşagul trapezelor de sub cupolă se
aprinseră, asemenea unui soare, nişte globuri albe.
Începuse antractul premergător ultimei părţi din
program.
 Singurul om pe care nu-l interesau nici de frică
minunile tehnicii ciclismului demonstrate de familia
Giulli era Grigori Danilovici Rimski. Şedea singursingurel în cabinetul său, muşcându-şi buzele
subţiri; din când în când obrazul îi zvâcnea nervos.
La dispariţia miraculoasă a lui Lihodeev se adăuga
dispariţia cu totul neprevăzută a lui Varionuha.
 Rimski ştia prea bine unde plecase, dar plecase...
şi nu mai venise! Directorul financiar dădea din
umeri şi-şi şoptea:
 — Dar pentru ce?
Şi, lucru curios: pentru un om atât de serios ca
directorul financiar, cel mai simplu ar fi fost, desigur,
să telefoneze acolo unde se dusese Varionuha şi să
afle ce se întâmplase cu acesta; dar, până la ora zece
seara, Rimski nu se putu hotărî s-o facă.
 La zece, printr-un efort suprem de voinţă, îşi
impuse să ridice receptorul şi atunci constată că
telefonul lui e mort. Omul de serviciu îi raportă că
nici celelalte telefoane din clădire nu funcţionează.
Această întâmplare, neplăcută desigur, însă nu
supranaturală, îl zgudui peste măsură pe directorul
financiar, dar în acelaşi timp îi aducea şi o bucurie:
căzuse de la sine necesitatea de a telefona.
 În momentul când deasupra capului său se
aprinse şi porni să clipească un bec roşu, semn că
începuse antractul, intră omul de serviciu vestind 
sosirea artistului străin. Directorul financiar tresări
şi, negru la faţă ca noaptea, se duse în culise să-l
întâmpine pe artistul aflat în turneu, întrucât acum
n-avea cine face acest lucru în afară de el.
 Din coridorul unde începuseră să ţârâie tot soiul
de semnale şi sonerii, curioşii îşi băgau nasul sub
diferite pretexte în cabina spaţioasă a artiştilor.
Vedeai scamatori în halate şi turbane ţipătoare, un
patinator în pulover alb croşetat, un povestitor palid
din cauza stratului prea gros de pudră şi un machior.
 Celebritatea nou-venită îi uimi pe toţi prin fracul
său de croială superbă, de o lungime nemaivăzută, şi
prin masca neagră care-i acoperea partea de sus a
feţei. Dar amănuntul cel mai uimitor îl constituiau
cei doi însoţitori ai săi: individul deşirat în haine
cadrilate cu un pince-nez crăpat şi un motan negru,
gras, care intră în cabina artiştilor pe labele dinapoi,
şi se aşeză foarte dezinvolt pe canapea, făcând ochii
mici din cauza lampioanelor orbitoare, fără nici un
abajur, special instalate pentru machiaj.
 Rimski se strădui să schiţeze un zâmbet, ceea ce
dădu feţei sale o expresie acră şi răutăcioasă şi urmă
un schimb de saluturi între el şi magul taciturn, care
şedea pe canapea, alături de motan. Nici o strângere
de mână. În schimb, cadrilatul, obraznic din caleafară, se recomandă singur directorului financiar,
spunând ca este „asistentul domniei-sale”. Această
împrejurare îl surprinse pe director, şi anume îl
surprinse neplăcut: în contract nu se pomenea
absolut nimic de existenţa vreunui asistent.
 Pe un ton forţat şi rece, Grigori Danilovici se
interesă la cadrilatul căzut din senin pe capul lui
unde e aparatura domnului artist. 
 — O, nestemat celest, nepreţuite domnule
director, răspunse cu glas hodorogit asistentul
magului, aparatura noastră este întotdeauna cu noi,
iat-o! Ein, zwei, drei! şi, răsucindu-şi degetele
noduroase sub nasul lui Rimski, scoase deodată de
după urechea motanului ceasul de aur cu lanţ al
directorului financiar, ceas care până atunci
sălăşluise în buzunarul vestei lui Rimski, sub haina
butonată şi cu lănţucul trecut printr-o butonieră.
 Fără să vrea, Rimski se apucă cu mâinile de
burtă, asistenţa scoase un „ah”, iar machiorul, care
băga mereu nasul pe uşă, icni aprobator.
 — E cesuleţul dumneavoastră? Vă rog să-l luaţi în
primire, zise cadrilatul, zâmbind familiar, şi pe palma
lui murdară îi întinse lui Rimski obiectul care-i
aparţinea.
 — Cu unul ca ăsta să nu te urci în tramvai, şopti
vesel povestitorul la urechea machiorului.
 Iar motanul făcu o figură mai ceva decât aceea cu
ceasul şterpelit. Se ridică deodată de pe canapea, se
apropie pe labele dinapoi de măsuţa din faţa unei
oglinzi, întinse o labă, scoase dopul din carafă, îşi
turnă apă în pahar, bău, puse dopul la loc şi-şi şterse
mustăţile cu o cârpă folosită la machiaj.
 Nu se mai auzi nici un „ah”, toţi rămaseră cu gura
căscată şi numai machiorul şopti extaziat:
 — Înaltă clasă!...’
 În timpul acesta, pentru a treia oară, ţârâiră
soneriile şi toţi, excitaţi la culme, presimţind şi
savurând dinainte programul interesant, părăsiră în
grabă cabina artiştilor.
 De îndată, în sala de spectacol se stinseră luminile
din globuri, se aprinseră cele ale rampei, aruncând
reflexe roşietice pe partea de jos a cortinei, şi în 
despicătura ei luminată se ivi în faţa publicului un
bărbat cu faţa rasă, rotofei, vesel ca un copil,
îmbrăcat cu un frac boţit şi cu o cămaşă nu tocmai
curată. Era comperul Georges Bengalski, bine
cunoscut publicului moscovit.
 — Aşadar, cetăţeni, începu Bengalski, cu un
zâmbet de prunc pe buze, îndată va apărea în faţa
dumneavoastră... Aici, Bengalski îşi întrerupse
discursul, urmând cu alte intonaţii în glas: Văd că
numărul spectatorilor a mai crescut după ultimul
antract. Astăzi avem la noi jumătate din Moscova!
Zilele acestea, mă întâlnesc cu un prieten şi-i zic: „De
ce nu vii pe la noi? Ieri a fost la teatru jumătate din
Moscova.” Iar el îmi răspunde: „Eu stau în cealaltă
jumătate!”
 Bengalski făcu o pauză, aşteptându-se la o
explozie de râs, dar, cum nimeni nu râse, continuă...
 — Aşadar, îl veţi vedea pe celebrul artist de peste
hotare, monsieur Woland, într-o şedinţă de magie
neagră. Dumneavoastră şi cu mine ne dăm seama —
aici Bengalski avu un zâmbet superior — că magia
neagră nu există şi că ea nu este altceva decât o
superstiţie. Pur şi simplu, maestrul Woland posedă
tehnica scamatoriei la cel mai înalt nivel, ceea ce se
va şi vedea din partea cea mai interesantă a
programului domniei sale, adică aceea a dezvăluirii
acestei tehnici, şi, deoarece noi toţi ca unul suntem şi
pentru tehnică şi pentru dezvăluirile ei, îl invităm pe
domnul Woland!...
 După ce debită toate aceste nerozii, Bengalski îşi
împreună palmele şi-şi avântă braţele în chip de salut
în direcţia cortinei, care, la această invitaţie, se
deschise cu un foşnet. 
 Apariţia magului cu asistentul său deşirat şi cu
motanul păşind pe labele dinapoi captivă publicul
spectator.
 — Fotoliul, vă rog, porunci încet Woland şi, în
aceeaşi clipă, nu se ştie de unde şi în ce fel, pe scenă
apăru un fotoliu, în care magul se aşeză. Spune-mi,
iubite Fagot, se informă Woland la măscăriciul
cadrilat, care purta, se vede, şi alt nume, în afară de
„Koroviev”, cum ţi se pare, populaţia Moscovei s-a
schimbat în mod considerabil, nu-i aşa?
 Magul privi publicul potolit, uimit de apariţia din
văzduh a fotoliului.
 — Aşa este, messire, îi răspunse cu jumătate de
glas Fagot-Koroviev.
 — Ai dreptate. Orăşenii s-au schimbat mult...
după aspectul exterior, vreau să spun... ca însuşi
oraşul, de altfel... Să nu mai vorbim de
îmbrăcăminte, dar au apărut astea... cum le zice...
tramvaie, automobile...
 — Autobuze, îi suflă respectuos Fagot.
 Publicul ascultă cu atenţie această discuţie,
presupunând că ea nu este altceva decât un preludiu
la scamatoriile magice. Culisele erau pline doldora de
actori şi lucrători ai scenei, şi printre toate aceste feţe
se vedea chipul palid, încordat al lui Rimski.
 Fizionomia lui Bengalski, adăpostit lateral de
scenă, începu să exprime nedumerire. Ridicând uşor
o sprânceană şi folosindu-se de o pauză, el vorbi:
 — Artistul străin este încântat de Moscova, care a
crescut sub aspectul tehnic, precum şi de moscoviţi.
Aici Bengalski zâmbi de două ori; întâi spre parter,
apoi spre galerie.
 Woland, Fagot şi motanul întoarseră capetele spre
comper. 
 — Oare eu mi-am exprimat încântarea? îl întrebă
magul pe cadrilatul Fagot.
 —- Nicidecum, messire, nu aţi exprimat nici un fel
de încântare, răspunse acesta.
 — Atunci, ce spune omul acesta?
 — Pur şi simplu a tras o minciună! îi răspunse
ajutoru-i cadrilat cu glas tare, de răsună tot teatrul
şi, adresându-se lui Bengalski, adăugă: Vă felicit,
cetăţene, pentru minciunica spusă!
 Din galerie se rostogoli un hohot de râs, iar
Bengalski tresări şi holbă ochii.
 — Dar pe mine mă interesează, desigur, nu atât
telefoanele, autobuzele şi altă...
 — Aparatură, îi suflă din nou cadrilatul.
 — Ai dreptate, mulţumesc, vorbi rar magul cu un
bas greu, dar iată o întrebare mult mai gravă: S-au
schimbat oare orăşenii aceştia lăuntric?
 — Da, e o întrebare foarte importantă, domnule.
 Cei din culise începuseră să schimbe priviri şi să
dea din umeri, Bengalski stătea roşu ca racul, iar
Rimski era palid. Tocmai atunci însă, ghicind parcă
neliniştea stârnită, magul zise:
 — Dar m-am luat cu vorba, scumpul meu Fagot,
şi publicul începe să se plictisească. Arată-ne, pentru
început, ceva simplu.
 Prin sală trecu un freamăt. Fagot cu motanul
porniră, în direcţii opuse, de-a lungul rampei. Fagot
îşi pocni degetele, strigând semeţ: „Trei, patru”,
prinse din zbor un pachet de cărţi de joc, le amestecă
şi le aruncă motanului în chip de panglică
şerpuitoare. Motanul prinse panglica şi-i dădu
drumul înapoi. Şarpele de atlas fâşâi. Fagot deschise
gura ca un pui de pasăre şi înghiţi întreaga panglică,
carte cu carte. După care motanul, ridicat în două
picioare, se înclină în faţa publicului şi îşi lovi
călcâiul labei drepte de cel stâng, stârnind aplauze
frenetice.
 — Înaltă clasă! Înaltă clasă! strigau glasuri
extaziate de după culise.
 Intre timp, Fagot arătă cu degetul spre parter şi
declară:
 — Pachetul ăsta de cărţi, stimaţi cetăţeni, se află
acuşi în rândul şapte, la cetăţeanul Parcevski, exact
între hârtia de trei ruble şi somaţia de la tribunal, în
chestiunea pensiei alimentare pe care dumnealui
trebuie s-o plătească cetăţenei Zelkova.
 Parterul începu să freamete, câte unii se sculară
în picioare şi, în cele din urmă, un cetăţean pe care îl
chema într-adevăr Parcevski, roşu la faţă, uimit,
scoase din portofel pachetul de cărţi de joc,
vânturându-l în aer şi neştiind ce să facă cu el.
 — Lăsaţi, să vă rămână ca amintire! strigă Fagot.
Nu degeaba spuneaţi aseară, la cină, că, fără pocher,
viaţa dumneavoastră la Moscova ar fi fost
insuportabilă.
 — E veche figura! se auzi de la galerie. Ăsta de la
parter e din gaşcă.
 — Credeţi? strigă Fagot, îndreptându-şi ochii
îngustaţi spre galerie. În acest caz şi dumneata faci
parte din gaşca noastră, pentru că pachetul e în
buzunarul dumitale.
 La galerie se auzi o foiala şi apoi un glas fericit:
 — Aşa-i! La el e! Aici, aici! Stai! Apăi, ăştia-s bani!
 Cei de la parter întoarseră ochii spre galerie.
Acolo, un cetăţean era buimăcit la culme: descoperise
în buzunarul său un teanc cu banderola băncii,
purtând inscripţia: „Una mie ruble”. Vecinii se
îmbulzeau în jurul lui, în timp ce omul, uluit, 
zgândărea cu unghia banderola, vrând să se convingă
dacă sunt bancnote autentice sau vrăjite.
 — Zău că-s autentice! Sunt bani! urlau nişte
glasuri încântate de la galerie.
 — Încercaţi şi cu mine! Cu un pachet de cărţi din
ăsta, se rugă vesel un grăsan de la mijlocul
parterului.
 — Avec plaisir! dădu replica Fagot. Dar de ce
numai cu dumneavoastră? Va fi antrenată întreaga
sală! Şi, spunând aceasta, dădu comanda: „Vă rog să
priviţi în sus!... Unu!” în mâna lui apăru un pistol.
„Doi!” strigă el. Pistolul se avântă cu ţeava în sus:
„Trei!” strigă Fagot. Urmă o străfulgerare, un bubuit
şi îndată, de sub cupolă, plutind printre trapeze,
începură să cadă în sală nişte hârtii albe.
 Se roteau, purtate în toate părţile, la galerie, peste
capetele muzicanţilor, pe scenă. În câteva clipe,
ploaia de bani, tot mai deasă, atinse fotoliile şi
spectatorii începură să prindă bancnotele.
 Sute de mâini se întindeau în sus, spectatorii
duceau la ochi bancnotele, privind spre scena viu
luminată, şi constatau filigranele cele mai autentice.
Nici mirosul bancnotelor nu mai lăsa vreo îndoială:
era mirosul incomparabil prin farmecul său, al
banilor proaspăt tipăriţi. Întâi sala fu cuprinsă de
veselie, apoi urmă o mirare profundă. Peste tot vuia
cuvântul „bancnote”, se auzeau exclamaţii de uimire:
„Ah! Ah!” şi râsete vesele.
 Câte unii se târau prin interval, scotocind pe sub
fotolii. Mulţi dintre spectatori stăteau în picioare pe
fotolii, căutând să prindă bancnotele neastâmpărate,
capricioase. 
 Pe feţele celor de la miliţie se întipări, încetul cu
încetul, o expresie de nedumerire, iar artiştii
începură, fără jenă, să-şi scoată nasul din culise.
 În balconul întâi se auzi o voce: „De ce pui mâna?
E a mea. Zbura spre mine!” şi un alt glas: „Ia nu te
mai împinge, când te-oi împinge eu!” Şi deodată
răsună o palmă. Cât ai clipi, la balconul întâi apăru
coiful unui miliţian şi cineva a fost luat de acolo şi
dus.
 Excitarea generală creştea şi nu se ştie cum s-ar fi
soldat totul, dacă Fagot n-ar fi întrerupt ploaia de
bani, suflând pe neaşteptate în aer.
 Schimbând o privire semnificativă şi veselă, doi
tineri o luară din loc, îndreptându-se fără nici un ocol
spre bufet.
 Teatrul vuia, ochii spectatorilor străluceau plini de
agitaţie. Da, da, nu se ştie cum s-ar fi soldat totul,
dacă Bengalski nu şi-ar fi adunat puterile şi nu ar fi
întreprins nimic. Căutând să fie stăpân pe el, îşi frecă
palmele din obişnuinţă şi, cu un glas mai sonor ca de
obicei, începu aşa:
 — Iată, cetăţeni, adineauri, noi am avut un caz de
aşa-zisă hipnoză în masă. O experienţă pur
ştiinţifică; ea dovedeşte cum nu se poate mai bine că
în magie nu există nici un fel de minuni. Să-l rugăm
pe maestrul Woland să ne dezvăluie acest experiment.
Îndată, cetăţeni, veţi vedea cum aceste aşa-zise
bancnote vor dispărea tot atât de neaşteptat cum au
apărut.
 Începu să aplaude, dar de unul singur; pe faţă îi
juca un zâmbet trufaş, în timp ce ochii, departe de a
avea aceeaşi expresie trufaşă, mai degrabă implorau. 
 Publicului spectator nu-i plăcu discursul lui
Bengalski. Se lăsă o tăcere adâncă, pe care o curmă
cadrilatul Fagot.
 — Iar acesta este un caz de aşa-zise gogoşi,
declară el, cu glasu-i behăitor, ca de capră.
Bancnotele, stimaţi cetăţeni, sunt autentice.
 — Bravo! răcni un bas undeva în înălţimi.
 — Trebuie să vă spun de altfel că ăsta, Fagot arătă
spre Bengalski, mă plictiseşte. Se bagă mereu unde
nu-i fierbe oala şi strică reprezentaţia cu observaţiile
lui mincinoase! Ce să facem cu el?
 — Să-i smulgem capul, propuse un glas aspru de
la galerie.
 — Ce-aţi spus? Poftim? reacţiona imediat Fagot la
această propunere neruşinată. Să-i smulgem capul?
E o idee! Ei, Behemoth, strigă el motanului.
„Executarea! Ein, zwei, drei!”
 Se petrecu un lucru nemaivăzut. Motanul îşi
zbârli blana neagră şi scoase un mieunat sfâşietor.
Apoi, se făcu ghem şi, ca o panteră, sări drept în
pieptul lui Bengalski, de unde se mută pe capul
acestuia. Mârâind, îşi înfipse labele grase în părul rar
al comperului şi, cu un urlet sălbatic, după ce îl
răsuci de două ori, smulse capul de pe gâtul lui
durduliu.
 Cele două mii cinci sute de spectatori exclamară
toţi ca un singur om. Din arterele sfâşiate de la gât
sângele ţâşni în sus, ca un havuz, inundând
plastronul şi fracul. Trupul îşi mai târşâi aiurit
picioarele şi se lăsă la pământ. În sală izbucniră
ţipete isterice de femei. Motanul îi prezentă lui Fagot
capul smuls; acesta îl apucă de păr şi, ridicându-l, îl
arătă publicului, în timp ce capul ţipa deznădăjduit,
de se auzea în toată sala: 
 — Un medic!
 — Ai să mai trăncăneşti şi pe viitor verzi şi
uscate? întrebă ameninţător Fagot, adresându-se
capului care plângea.
 — Nu, niciodată, horcăi capul.
 — Pentru Dumnezeu, nu-l mai chinuiţi! răsună,
acoperind larma generală, un glas de femeie dintr-o
lojă, şi magul îşi întoarse privirea într-acolo.
 — Ce facem, cetăţeni, îl iertăm ori nu? întrebă
Fagot, adresându-se sălii.
 — Să-l iertăm, să-l iertăm! răsunară la început
glasuri răzleţe şi în majoritate de femei, care apoi
formară un cor cu glasurile bărbaţilor.
 — Cum porunciţi, messire? întrebă Fagot pe cel cu
mască.
 — Ce să-i faci, răspunse meditativ magul, sunt
oameni ca toţi oamenii... Iubesc banii, dar asta a fost
întotdeauna... Omenirea iubeşte banii, din orice ar fi
făcuţi: din piele, hârtie, bronz sau aur. Oamenii sunt
uşuratici... ce să-i faci... uneori şi mila bate la poarta
inimii lor... oameni obişnuiţi... Într-un cuvânt, îmi
amintesc de cei de altădată, uite, numai problema
locuinţelor i-a cam stricat... şi porunci cu glas tare:
Puneţi-i capul la loc!
 Ochind cu cât mai multă precizie, motanul arboră
capul pe umeri şi acesta îşi reluă exact locul ca şi
când nu s-ar fi desprins nici o clipă de trup. O
cicatrice nu rămase pe grumaz! Motanul şterse cu
labele fracul şi plastronul lui Bengalski, şi urmele de
sânge pieriră. Fagot îl ridică pe comper de pe podea, îl
puse în picioare, îi băgă în buzunarul fracului un
teanc de bancnote şi-l expedie de pe scenă,
spunându-i:
 — Ia-ţi valea, fără dumneata e mai vesel! 
 Privind buimac în jur şi clătinându-se, comperul
ajunse doar până la postul de pompieri, unde i se
făcu rău. Strigă jalnic:
 — Capul, capul meu!
 Printre cei care-i săriră în ajutor, se afla şi Rimski.
Comperul plângea, se silea să prindă ceva cu mâinile,
mormăind:
 — Da ţi-mi capul înapoi, capul... Luaţi casa, luaţi
tablourile, numai daţi-mi capul înapoi!...
 Un curier dădu fuga să aducă un medic. Încercară
să-l culce pe Bengalski pe canapeaua din cabina
artiştilor, dar nefericitul se zbătu, devenind violent. A
fost nevoie să vină salvarea. Când maşina cu
nefericitul comper plecă, Rimski o luă grăbit înapoi
spre scenă şi văzu noi minuni. În treacăt fie zis, chiar
atunci sau poate ceva mai înainte, magul dispăruse
de pe scenă, cu fotoliul său decolorat cu tot, şi
trebuie să spunem că publicul nici nu prinsese de
veste, vrăjit de figurile extraordinare dezlănţuite de
Fagot.
 Făcându-i vânt nefericitului comper, Fagot anunţă
publicul:
 — Acuşi, după ce ne-am descotorosit de pisălogul
ăsta, haideţi să deschidem un magazin pentru
doamne!
Şi îndată, pe podiumul scenei se aşternură
covoare persane, se înălţară oglinzi uriaşe, luminate
lateral de nişte tuburi verzui, iar în intervalul dintre
oglinzi se instalară vitrine, în care spectatorii, uluiţi şi
încântaţi, văzură cele mai variate modele de toalete
pariziene în fel şi fel de culori. În alte vitrine văzură
sute de pălării de damă cu pene şi fără pene, cu
catarame şi fără, sute de perechi de pantofi, apărură
sticle de parfum, mormane de poşete din antilopă şi 
atlaz, iar printre ele, grămezi de batoane aurii,
lunguieţe şi grele, cu ruj de buze.
 O jună roşcată, răsărită cine ştie de unde, într-o
toaletă de seară, o jună care ar fi fost desăvârşită
dacă n-ar fi dezavantajat-o cicatricea ciudată de pe
gât, se postase lângă vitrine, arborând un zâmbet de
gazdă primitoare.
 Hlizindu-se dulceag, Fagot anunţă că firma
primeşte rochii şi pantofi purtaţi, dând în schimb
toalete pariziene şi pantofi de asemenea de la Paris.
Toate astea gratuit. Acelaşi schimb era valabil în ce
priveşte gentile şi alte mărunţişuri.
 Motanul începu să-şi pocnească din nou călcâiele
unul de celălalt, făcând în acelaşi timp, cu laba
dinainte, gesturile pe care le fac portarii când deschid
o uşă.
 Cu glasul uşor voalat, dar dulce şi cântător, juna
începu să debiteze, graseind, ceva greu de înţeles, dar
nespus de ademenitor, judecând după figura
doamnelor din stal.
 — Guerlain, Chanel, Mitzouko, Narcisse noir,
Chanel numéro cinq, rochii de seară, rochii cocteil...
 Fagot se răsucea ca un şarpe, motanul se înclina,
juna deschidea vitrinele de cristal.
 — Poftiţi! zbiera Fagot. Fără fasoane şi fără nici o
jenă!
 Publicul se agita, însă pentru moment nimeni nu
se încumeta să se aventureze pe scenă. În cele din
urmă, din stal, cam din rândul zece, se ridică o
brunetă şi, arborând un zâmbet care voia să spună
că nu-i pasă de nimic, se urcă pe una din scările
laterale pe scenă. 
 — Bravo! strigă Fagot. Salut pe cea dintâi
vizitatoare. Behemoth, fotoliul! începem cu pantofii,
madame!
 Bruneta se instala în fotoliul oferit, şi Fagot etală
în faţa ei, pe covor, un morman de pantofi. Bruneta
întinse piciorul drept, încercă un pantof mov, tropăi
pe covor, examina şi tocul.
 — Dar n-o să mă strângă? îl întrebă ea
îngândurată. La care Fagot exclamă ofensat:
 — Vai, se poate!
 Iar motanul, jignit şi el, mieună scurt.
 — Iau perechea asta, monsieur, zise bruneta
demn, încălţând şi celălalt pantof.
 Pantofii vechi fură aruncaţi după o perdea, unde
dispăru şi bruneta, însoţită de roşcată şi de Fagot,
care ducea câteva rochii elegante pe umeraşe.
Motanul se agita, ajuta şi el şi, ca să-şi dea aere, îşi
atârnă de gât un centimetru.
 Peste câteva clipe, bruneta reapăru de după
perdea, dar într-o toaletă atât de superbă, încât tot
stalul oftă ca un singur om. Curajoasa femeie,
devenită ca prin farmec mult mai drăguţă, se opri în
faţa oglinzii, mişcă din umerii dezgoliţi, pipăi părul la
ceafă şi se răsuci, străduindu-se să se vadă din
spate.
 — Firma vă roagă să primiţi asta ca amintire, zise
Fagot, oferindu-i brunetei o cutie deschisă cu un
flacon înăuntru.
 — Merci, zise arogant bruneta şi făcu cale-ntoarsă,
în vreme ce spectatorii săreau de la locurile lor, ca să
pipăie cutia cu flaconul şi s-o vadă.
 De aici încolo se dezlănţuiră patimile şi, din toate
părţile, femeile porniră spre scenă. 
 Prin larma agitată a glasurilor, printre râsete şi
suspine, se auzi un glas de bărbat: „Nu-ţi dau voie!”
şi un glas de femeie: „Eşti un despot şi un micburghez! Nu-mi răsuci mâna!”
 Femeile dispăreau după perdea, îşi lepădau acolo
rochiile şi apăreau în altele noi. Pe taburetele cu
picioare aurite şedeau în şir cucoane şi tropoteau
energic pe covor, cu pantofii noi. Fagot, lăsat în
genunchi, manevra limba metalică de pantofi,
motanul, cocârjat sub povara mormanelor de poşete
şi pantofi, făcea neobosit naveta între vitrină şi
taburete, juna cu gâtul mutilat ba apărea, ba
dispărea, până la urmă începu să turuie numai în
franceză şi, ceea ce e uimitor, cum deschidea gura, o
înţelegeau toate femeile, chiar şi acelea care nu ştiau
o boabă franţuzeşte.
 Pe toţi îi uimi un bărbat, apărut şi el pe scenă,
care declară că nevastă-sa e gripată şi de aceea roagă
să i se trimită darul prin el. Drept dovadă că era
însurat, cetăţeanul fu gata să-şi prezinte actul de
identitate. Cererea soţului grijuliu fu întâmpinată cu
hohote de râs. Fagot ţipă că-l crede şi fără acte, aşa
cum se crede pe el însuşi, şi-i înmână două perechi
de ciorapi de mătase, iar motanul adăugă, de la el,
un baton de ruj.
 Femeile întârziate dădeau năvală, iar de pe scenă
se scurgeau fericitele în rochii de bal, în pijamale cu
dragoni, în taioare sobre de vizită, cu pălăriuţe trase
pe-o sprânceană.
 Apoi, Fagot înştiinţa publicul că, orele fiind
înaintate, magazinul se închise fix peste un minut,
până a doua zi. Şi atunci, pe scenă, începu o foiala
nemaipomenită. Femeile, repede, fără să mai probeze,
apucau câte o pereche de pantofi. Una se năpusti ca 
o furtună după perdea, lepădă acolo costumul cu
care era îmbrăcată şi înşfacă ce-i căzu sub mână —
un halat de mătase, cu buchete uriaşe, iar pe lângă
asta izbuti să mai înhaţe şi două flacoane de parfum.
 Fix peste un minut răsună un foc de pistolet,
oglinzile dispărură, vitrinele şi taburetele se prăvăliră
nu se ştie unde, covorul se topi în văzduh, la fel ca şi
perdeaua. La urmă de tot dispăru şi mormanul de
rochii şi ghete purtate, iar scena redeveni austeră,
pustie şi goală.
 Atunci intră pe fir un personaj nou. Din loja
numărul doi răsună o voce plăcută de bariton, sonoră
şi foarte insistentă.
 — Ar fi de dorit totuşi, cetăţene artist, să
dezvăluiţi în faţa spectatorilor tehnica scamatoriilor
dumneavoastră, îndeosebi aceea cu bancnotele. De
dorit este, de asemenea, şi întoarcerea comperului pe
scenă. Soarta lui îi nelinişteşte pe spectatori.
 Glasul de bariton aparţinea lui Arkadi Apollonovici
Sempleiarov, preşedintele Comisiei acustice a
teatrelor din Moscova, oaspetele de onoare al acelei
seri.
 Arkadi Apollonovici stătea în lojă cu două doamne:
una în vârstă, gătită după ultima modă, numai cu
lucruri scumpe pe ea, şi alta tinerică, nostimă şi
îmbrăcată mai modest. Prima, după cum se constată
în curând, la întocmirea procesului-verbal, era
consoarta lui Arkadi Apollonovici, iar a doua — rudă
îndepărtată de-a lui, actriţă debutantă, un talent
promiţător, venită de la Saratov şi găzduită în casa
lui Arkadi Apollonovici.
 — Pardon! sări Fagot. Iertaţi-mă, aici nu ai ce
dezvălui, totul e limpede. 
 — Ba să-mi fie cu iertare! Dezvăluirea este absolut
necesară. Fără aceasta, numerele strălucite
prezentate de dumneavoastră vor lăsa o impresie
apăsătoare. Marea masă a spectatorilor cere o
explicaţie.
 — Marea masă a spectatorilor, îi tăie vorba lui
Sempleiarov măscăriciul neobrăzat, nu şi-a exprimat,
după câte ştiu, nici un fel de pretenţii. Luând însă în
consideraţie preastimata dumneavoastră dorinţă,
Arkadi Apollonovici, treacă de la mine, voi proceda la
dezvăluiri. Dar pentru aceasta îmi permiteţi încă un
mic număr?
 — De ce nu... răspunse proteguitor Arkadi
Apollonovici, dar negreşit cu dezvăluire.
 — Am înţeles. Voi proceda întocmai. Aşadar,
permiteţi-mi să vă întreb, Arkadi Apollonovici, unde
aţi fost aseară?
 Auzind o asemenea întrebare deplasată şi chiar,
am spune, de bădăran, Arkadi Apollonovici se
schimbă la faţă.
 — Aseară, Arkadi Apollonovici a fost la o şedinţă a
Comisiei acustice, declară arogant din cale-afară
consoarta lui Sempleiarov, dar nu înţeleg ce legătură
are cu magia?
 — Oui, madame! confirmă Fagot. E firesc să nu
înţelegeţi, în ce priveşte şedinţa, sunteţi greşit
informată. După ce a plecat de acasă la şedinţa
amintită, care, fiindcă veni vorba, nici nu era fixată
pentru ieri, Arkadi Apollonovici i-a dat drumul
şoferului la Cistîie Prudî, în faţa clădirii ce
adăposteşte Comisia acustică (aici toată sala amuţi)
şi, cu autobuzul, s-a dus în vizită, pe strada
Elohovskaia, la Miliţa Andreevna Pokobatko, artistă
la teatrul raional de turnee, unde a rămas aproape
patru ore.
 — Vai! răsună în liniştea ce se lăsase o exclamaţie
îndurerată.
 Iar tânăra rudă a lui Arkadi Apollonovici izbucni
în hohote de râs joase şi înspăimântătoare.
 — Totul e limpede, strigă ea. De mult bănuiam
ceva! Acum înţeleg de ce rolul Luizei l-a primit acea
nulitate!...
Şi, făcându-şi vânt, îl pocni pe Arkadi Apollonovici
în cap cu o umbrelă liliachie scurtă şi groasă.
Ticălosul de Fagot, alias Koroviev, strigă:
 — Iată, stimaţi cetăţeni, una din dezvăluirile
cerute cu atâta insistenţă agasantă de Arkadi
Apollonovici!
 — Cum ai îndrăznit, ticăloaso, să te atingi de
Arkadi Apollonovici? întrebă ameninţătoare consoarta
acestuia, ridicându-se în picioare, în toată înălţimea
ei gigantică.
 Un al doilea acces de hohot satanic puse din nou,
pentru scurt timp, stăpânire pe tânăra rudă.
 — Alţii ca alţii, răspunse ea printre hohote, dar, în
ce mă priveşte, am tot dreptul să-l pocnesc. Şi se
auzi, pentru a doua oară, trosnind sec umbrela ce
ricoşa de pe capul lui Arkadi Apollonovici.
 — Miliţia! Ridicaţi-o! zbieră cu un glas atât de
cumplit consoarta lui Sempleiarov, încât multora le
îngheţă inima în piept.
 Colac peste pupăză, motanul veni până la rampă,
răcnind, pe neaşteptate, cu glas omenesc:
 — Reprezentaţia a luat sfârşit! Maestre! Trânteşte
un marş! Dirijorul, înnebunit, fără să-şi dea seama ce
face, îşi ridică bagheta, şi orchestra nu cântă, nu
intona şi nici nu-i zise, ci, întocmai expresiei oribile a 
motanului, trânti un marş cu totul aiuristic,
inadmisibil prin tonul său dezmăţat.
 O clipă, unora li se păru că mai auziseră cândva,
sub cerul înstelat al Sudului, într-un cafe-chantant,
textul confuz, greu de înţeles, în schimb, îndrăzneţ al
acestui marş:
Excelenţa sa avea
 Cocoşi în curte, şi puicuţe,
Şi sub aripa lui ţinea
 Fetiţe tandre şi drăguţe!!!
 Dar poate că nici nu a fost acest text, ci un altul,
pe aceeaşi melodie, indecent la culme. Nu asta are
importanţă, ci faptul că, după toate cele descrise aici,
la „Varietăţi” începu o adevărată babilonie. Spre loja
lui Sempleiarov alerga miliţia, curioşii dădeau buzna
spre rampă, răsunau explozii infernale de râs,
strigăte turbate, estompate de clinchetul talerelor de
alamă ale orchestrei.
 Se văzu cum, deodată, pe scenă nu mai rămase
nimeni, pezevenghiul de Fagot, ca şi neobrăzatul
cotoi Behemoth se topiră parcă în văzduh, pierind
cum pierise mai înainte magul şi fotoliul său cu
tapiseria decolorată. 
13. Apariţia eroului
 Aşadar, necunoscutul îl ameninţase pe Ivan cu
degetul, şoptindu-i „S-s-s-t!”...
 Poetul îşi lăsă picioarele pe podea şi-şi încorda
privirea. Pe uşa dinspre balcon îşi băgă capul cu
fereală un bărbat de vreo treizeci şi opt de ani,
brunet, cu obrajii raşi, cu nasul ascuţit şi ochii plini
de nelinişte. O şuviţă de păr îi căzuse pe frunte.
 Încredinţându-se că Ivan e singur şi trăgând cu
urechea la sunetele din jur, misteriosul vizitator
prinse curaj şi intră în cameră. Atunci Ivan observă
că şi necunoscutul era îmbrăcat cu haine de spital.
Purta pijama, papuci pe piciorul gol, iar pe umeri, un
halat cafeniu.
 Nou-venitul îi făcu lui Ivan cu ochiul, ascunse în
buzunar o legătură de chei, apoi întrebă dacă se
poate aşeza şi, primind un răspuns afirmativ, se
instala în fotoliu.
 — Cum ai nimerit aici? îl întrebă Ivan, în şoaptă,
supunându-se degetului uscăţiv care-l avertiza.
Grilajele dinspre balcon nu sunt încuiate cu lacăt?
 — Da, sunt încuiate, încuviinţă oaspetele; însă
Praskovia Feodorovna, o fiinţă tare cumsecade, e, din
păcate, distrată. Cu o lună în urmă i-am şterpelit o
legătură de chei, şi în felul acesta pot să ies în
balconul comun, care se întinde ca un brâu pe tot
etajul, şi să mai vizitez din când în când câte un
vecin.
 — De vreme ce poţi ieşi în balcon, rezultă că poţi
să şi fugi de aici; sau e prea sus? se interesă Ivan.
 — Nu, răspunse hotărât oaspetele, nu pot să fug
de aici, nu pentru că ar fi prea sus, ci pentru că nu 
am unde. Făcu o pauză, apoi adăugă: Aşadar, stăm
închişi?
 — Stăm, îi răspunse în ton Ivan, uitându-se cu
atenţie în ochii nou-venitului, căprui şi fără
astâmpăr.
 — Da... zise oaspetele, neliniştindu-se, sper însă
că nu eşti nebun furios? Pentru că, ştii, nu pot
îndura gălăgia, vânzoleala, folosirea forţei şi alte
lucruri de felul ăsta. Urăsc, îndeosebi, ţipetele
omeneşti, indiferent dacă exprimă suferinţă, furie sau
alte simţăminte. Linişteşte-mă, te rog, spune-mi, aşai că nu eşti nebun furios?
 — Aseară, la restaurant, l-am pocnit pe unul peste
bot, mărturisi cu curaj poetul înviorat.
 — Pe ce motiv? întrebă sever oaspetele.
 — Păi, ca să fiu sincer, fără nici un motiv, îi
răspunse, stânjenit, Ivan.
 — E ruşinos, îl mustră oaspetele, adăugând: Şi
apoi ia seama cum te exprimi: „l-am pocnit peste
bot”... Despre om nu se poate spune sigur ce are: bot
sau faţă. Eu însă cred că are faţă. Aşa că, să ştii, cu
pumnii nu... Să te laşi de treburi d-astea şi pentru
totdeauna.
 După ce-l muştrului astfel pe Ivan, oaspetele se
informă:
 — Profesia dumitale?
 —- Poet, mărturisi cam în silă Ivan.
 Vizitatorul se întristă.
 — Oh! ce ghinion pe capul meu! exclamă el, dar,
dându-şi seama că făcuse o gafă, îşi ceru scuze, şi
întrebă: care-i numele dumitale?
 — Bezdomnîi.
 — Eh, eh... zise oaspetele, strâmbându-se.
 — Nu-ţi plac versurile mele? îl întrebă curios Ivan. 
 — Nu-mi plac nici de frică.
 — Ce anume ai citit?
 — N-am citit nici un vers de-al dumitale! exclamă
nervos vizitatorul.
 — Atunci de ce vorbeşti aşa?
 — Mare lucru! Parcă n-aş fi citit alte versuri! Deşi,
poate că printr-o... minune...? Bine, sunt gata să le
accept. Spune, sunt frumoase versurile pe care le-ai
scris?
 — Oribile! rosti deodată sincer şi neînfricat Ivan.
 — Să nu mai scrii! făcu rugător vizitatorul.
 — Promit şi jur! făgădui solemn poetul.
 Întăriră jurământul cu o strângere de mână, dar,
tocmai în clipa aceea, din coridor se auziră nişte paşi
domoli şi glasuri.
 — S-s-t! şopti oaspetele şi sări în balcon,
închizând uşa cu grilaj.
 În rezervă îşi băgă capul Praskovia Feodorovna, îl
întrebă pe Ivan cum se simte şi dacă vrea să doarmă
cu lumina aprinsă ori stinsă. Acesta o rugă să lase
lumina aprinsă şi Praskovia Feodorovna se retrase
urându-i noapte bună. Când totul se linişti, din
balcon se reîntoarse oaspetele.
 Acesta îi comunică în şoaptă lui Ivan că în rezerva
119 a fost adus unul nou, un grăsan cu faţa stacojie,
care bombăne tot timpul despre nu se ştie ce valută
ascunsă în canalul de ventilaţie şi care se jură că la
ei, pe Sadovaia, s-a instalat necuratul.
 — Îl înjură pe Puşkin de toţi sfinţii şi urlă întruna:
„Kurolesov, bis, bis!” povesti oaspetele,
cutremurându-se înspăimântat. Dar apoi se linişti, se
instala din nou în fotoliu şi zise: De altfel, să-l lăsăm
în plata Domnului, şi, reluând firul discuţiei 
întrerupte, întrebă: Aşadar, din ce cauză ai nimerit
aici?
 — Din cauza lui Pilat din Pont, răspunse Ivan
aruncând o privire mohorâtă în podea.
 — Cum?! strigă oaspetele, uitând de orice
prudenţă şi astupându-şi în clipa următoare gura cu
mâna. Ce coincidenţă extraordinară! Te implor să-mi
povesteşti! Te implor!
 Căpătând, fără vreun motiv anume, încredere în
necunoscut, la început poticnindu-se şi fâstâcinduse, apoi mai cu îndrăzneală, Ivan se apucă să-i
istorisească întâmplarea din ajun, de la Patriarşie
prudî. Da, misteriosul hoţ de chei era pentru Ivan
Nikolaevici un auditor ideal. Oaspetele nu-l socotea
nebun; părea foarte interesat de istorisirea poetului
şi, tot ascultând, până la urmă se entuziasmă la
culme. Îl întrerupea mereu pe Ivan cu exclamaţii:
 — Şi, şi, mai departe? Te rog din suflet, mai
departe! Dar, pentru Dumnezeu, punct cu punct!
 Ivan nu lăsa nimic deoparte, ba chiar îi venea mai
uşor să povestească aşa; treptat, treptat, ajunse la
scena când, înfăşurat într-o mantie albă cu
căptuşeală sângerie, Pilat din Pont ieşise în balcon.
 Oaspetele îşi împreună mâinile ca pentru
rugăciune, şoptind:
 — O, cum am ghicit! O, cum am ghicit totul!
 Descrierea morţii îngrozitoare a lui Berlioz
necunoscutul o întâmpină cu o observaţie
enigmatică, în timp ce ochii îi scăpărau de ură:
 — De un singur lucru îmi pare rău, că în locul lui
Berlioz nu a fost criticul Latunski sau literatul
Mstislav Lavrovici; şi exclamă apoi frenetic, tot în
şoaptă: Mai departe! 
 Motanul care voise să-şi plătească biletul de
tramvai îl amuză grozav pe oaspete; se înăbuşea de
un râs mut, uitându-se la Ivan, care, surescitat de
succesul povestirii sale, sărea, ghemuit, imitând
motanul cu grivna sub mustaţă.
 În cele din urmă, după ce povesti întâmplarea de
la „Casa Griboedov”, întristat şi întunecat la chip,
Ivan încheie:
 — Şi uite aşa am ajuns aici.
 Oaspetele îşi puse mâna cu simpatie pe umărul
bietului poet, vorbind astfel:
 — Nefericit poet! Dar numai dumneata singur,
dragul meu, eşti vinovat, ţi-ai făcut-o cu mâna
dumitale. Nu trebuia să te porţi cu el atât de familiar
şi oarecum chiar obraznic. Iată răsplata. Ba ar merita
încă să zici merci c-ai scăpat atât de ieftin.
 — Dar cine o fi el, mă rog, la urma urmei?
exclamă Ivan, scuturându-şi pumnii, excitat la
culme.
 Oaspetele îl privi cu luare-aminte şi-i răspunse tot
cu o întrebare:
 — Dar n-o să te enervezi prea tare? Noi, cei de
aici, nu suntem oameni prea de nădejde. N-o să
urmeze după aia doctor, injecţii? N-o să se facă
zarvă?
 — Nu, nu, exclamă Ivan. Spune, te rog, cine-i el?
 — Bine, răspunse oaspetele, urmând răspicat şi
convingător: ieri la Patriarşie prudî te-ai întâlnit cu
Satana.
 După cum promisese, Ivan nu se enervă, dar
rămase uluit.
 — Imposibil! Nu există Satana!
 — Să-mi fie cu iertare. Dar dumneata eşti cel mai
puţin îndreptăţit s-o spui. Ai fost, după cât se pare, 
una din primele lui victime. Eşti internat, după cum
îţi dai seama, într-o clinică de psihiatrie, şi mai cutezi
să spui că el nu există! E ciudat, crede-mă!
 Zăpăcit de-a binelea, Ivan amuţi:
 — De-ndată ce ai început să mi-l descrii, urmă
oaspetele, am bănuit cu cine ai avut plăcerea să
conversezi aseară. Şi, mărturisesc cinstit, mă mir de
Berlioz! În ce te priveşte, desigur, eşti un novice, ca
să zic aşa (aici oaspetele îşi ceru din nou scuze) —
Berlioz însă, după câte am auzit despre el, a citit
totuşi ceva în viaţa lui! Când mi-ai relatat primele
vorbe rostite de acest profesor, mi s-au risipit toate
îndoielile. Pe el, dragul meu, nu poţi să nu-l
recunoşti! De fapt, dumneata... te rog iarăşi să mă
ierţi, cred că nu mă înşel, eşti un ignorant, nu-i aşa?
 — Indiscutabil, încuviinţă Ivan, devenit de
nerecunoscut.
 — Ei, vezi... Doar până şi chipul pe care mi l-ai
descris, ochii aceia unul într-un fel, celălalt într-alt
fel, sprâncenele!... Iartă-mă, dar n-ai auzit pesemne
nici de opera Faust?
 Ivan se simţi teribil de ruşinat şi, cu obrajii în
flăcări, începu să mormăie ceva despre o vilegiatură,
o călătorie la o casă de odihnă... Din Ialta...
 — Ei, tocmai ceea ce spuneam... Nu-i de mirare!
Berlioz însă, repet, mă uimeşte... Era un om nu
numai cinstit, dar şi foarte abil. Deşi, în apărarea lui
trebuie să spun că, desigur, Woland e în stare să-l
ducă de nas şi pe unul mai ceva ca Berlioz.
 — Cum ai spus?! strigă la rândul său Ivan.
 — Mai încet!
 Ivan se lovi cu palma peste frunte, şuierând:
 — Înţeleg, înţeleg. Am văzut un W pe cartea lui de
vizită. A-ia-ia-i, ce poveste! Tăcu un timp, 
descumpănit, privind stăruitor discul lunii ce plutea
de cealaltă parte a grilajului, apoi vorbi: în concluzie,
se putea deci foarte bine să-l fi vizitat pe Pilat din
Pont. Că doar el era născut pe vremea aceea! Şi se
mai zice că sunt nebun! adăugă Ivan, arătând
revoltat spre uşă.
 O cută amară se contura în colţul gurii oaspetelui.
 — Să privim adevărul drept în faţă. Şi oaspetele se
întoarse spre astrul nopţii, care trecea repede printrun nor. Şi dumneata, şi eu suntem nebuni, ce să ne
mai ascundem după deget! Vezi, el te-a zguduit şi teai scrântit, pentru că ai fost pesemne un teren
propice pentru aşa ceva. Dar ceea ce povesteşti s-a
întâmplat, fără doar şi poate, în realitate. Numai că
toate acestea sunt atât de ieşite din comun, încât
până şi Stravinski, un psihiatru genial, nu te-a
crezut. Te-a examinat? (Ivan încuviinţă din cap.)
Interlocutorul dumitale l-a vizitat pe Pilat, şi a fost la
dejun la Kant, iar acum se află la Moscova.
 — Bine, dar o să facă prăpăd pe aici! Cumva
trebuie să punem mâna pe el! ridică, nu tocmai
convins, capul, vechiul Ivan, pe care noul Ivan nu
izbutise încă să-l doboare de-a binelea.
 — Ai încercat şi-ţi ajunge, ripostă ironic oaspetele.
Nici pe alţii nu-i sfătuiesc să încerce. Că o să facă
prăpăd, poţi fi sigur! Ah! Ce ciudă mi-e că l-ai întâlnit
dumneata, şi nu eu! Deşi totul s-a stins şi cenuşa s-a
aşternut peste tăciuni, îţi jur că pentru întâlnirea
aceasta aş fi dat legătura de chei furată de la
Praskovia Feodorovna; e tot ce am de dat. Sunt sărac
lipit pământului.
 — Dar ce nevoie ai de el?
 Multă vreme oaspetele tăcu trist, cuprins de un
zgâlţâit nervos, dar în cele din urmă vorbi: 
 — Vezi ce istorie ciudată? Mă aflu aici din aceeaşi
cauză ca şi dumneata, şi anume din cauza lui Pilat
din Pont. Spunând acestea, oaspetele privi temător în
jur şi urmă: E vorba de un roman despre Pilat, pe
care l-am scris acum un an.
 — Sunteţi scriitor? întrebă cu interes poetul.
 Oaspetele, întunecându-se la faţă, îl ameninţă cu
pumnul.
 — Sunt maestru, spuse el cu un aer sever. Scoase
din buzunarul halatului o tichie unsuroasă, pe care
era brodată cu mătase galbenă o literă majusculă M.
Îşi puse tichia şi i se arătă lui Ivan en profil şi en face,
pentru a demonstra că este maestru. Mi-a cusut-o cu
mâinile ei, adăugă el misterios.
 — Vreţi să-mi spuneţi numele dumneavoastră de
familie?
 — Nu mai am nume de familie, răspunse
dispreţuitor ciudatul oaspete. Am renunţat la el,
cum, de altfel, am renunţat la toate în viaţă. Să-l
lăsăm uitării.
 — Vorbiţi-mi, cel puţin, despre roman, îl rugă cu
delicateţe Ivan.
 — Cu plăcere. Viaţa mea, trebuie să ţi-o spun, se
orânduise nu tocmai obişnuit, începu oaspetele.
 ... De specialitate istoric, cu doi ani în urmă mai
lucra încă la un muzeu din Moscova, făcând şi
traduceri.
 — Din ce limbă? îl întrerupse cu interes Ivan.
 — Cunosc cinci limbi în afară de rusă: engleza,
franceza, germana, latina şi greaca. Şi mai citesc
puţin italieneşte.
 — Ian te uită! şopti, invidios, Ivan. 
 ... Istoricul trăia retras, singuratic, nu avea rude
şi aproape nici o cunoştinţă la Moscova. Şi,
închipuiţi-vă, într-o zi câştigă o sută de mii de ruble.
 — Imaginează-ţi uimirea mea, şopti oaspetele cu
tichia neagră; bag mâna în coşul cu rufe murdare,
mă uit — acelaşi număr ca şi în ziar. Obligaţia pe
care o aveam în coş, îl lămuri el pe poet, mi-o dăduse
cineva la muzeu.
 ... După ce câştigase o sută de mii de ruble,
misteriosul oaspete al lui Ivan se comportase în felul
următor: cumpărase cărţi, îşi părăsise camera pe
care o ocupa pe strada Miasniţkaia...
 — U-u-uf, ce văgăună afurisită! mârâi el. Ştii ce
sunt cei care clădesc o casă pe un teren ce le-a fost
atribuit? îl întrebă oaspetele pe Ivan, şi îndată îl
lămuri: un grup puţin numeros de escroci, care
cumva a rămas până astăzi la Moscova...
 ... Pe o ulicioară, aproape de Arbat, închiriase
două camere la subsol într-o căsuţă împrejmuită de o
grădină mică. Părăsi slujba de la muzeu şi începu să
scrie romanul despre Pilat din Pont.
 — Ah! A fost o epocă de aur! şopti povestitorul, cu
ochi strălucitori. O locuinţă absolut separată, pe
deasupra un vestibul cu o chiuvetă, sublinie el,
mândru nevoie-mare, ferestruici joase, chiar
deasupra cărării pietruite ce ducea de la poartă spre
căsuţă. În faţa ferestrelor, la câţiva paşi numai, chiar
lângă gard, rufe de liliac, un tei şi un arţar. Of, of, of!
Iarna vedeam rareori pe fereastră nişte picioare
negre, şi auzeam zăpada scârţâind sub paşii
trecătorilor. În soba mea duduia totdeauna, vesel,
focul. Deodată sosi primăvara şi prin geamurile
tulburi, am văzut tufele de liliac, întâi golaşe, apoi
îmbrăcându-se în verde. Şi tocmai atunci, în 
primăvara trecută, se întâmplă ceva mult mai
încântător decât cele o sută de mii de ruble câştigate,
ceea ce este, vă rog s-o recunoaşteţi, o sumă uriaşă!
 — E adevărat, recunoscu Ivan care asculta cu
luare-aminte.
 — Deschisesem fereastra şi şedeam în camera a
doua, micuţă de tot. Oaspetele se apucă să descrie cu
mâinile mobila din odaia aceea: Aici un divan, la
peretele opus un alt divan, iar la mijloc, o măsuţă cu
o splendidă veioză; mai spre fereastră, cărţile; tot
acolo, o mică masă de scris, iar în prima cameră — o
cameră enormă, paisprezece metri! — cărţi, cărţi şi
soba. Ah, ce interior aveam! şi ce grozav mirosea
liliacul. Şi, de oboseală, capul meu se făcea uşor,
Pilat se apropia vertiginos de sfârşit...
 — Mantie albă, căptuşeală roşie! înţeleg! exclamă
Ivan.
 — Întocmai! Pilat se apropia vertiginos de sfârşit,
se apropia de sfârşit, şi de atunci ştiam chiar
cuvintele cu care voi încheia romanul: „... Al cincilea
procurator al Iudeii, călăreţul Pilat din Pont.” Şi,
fireşte, ieşeam afară să mă plimb. O sută de mii, o
sumă uriaşă, şi aveam un costum superb de haine.
Sau mă duceam să iau masa la un restaurant ieftin.
Pe Arbat era un restaurant foarte bun, nu ştiu dacă
mai există şi astăzi. Apoi, oaspetele deschise larg
ochii şi, privind luna, îşi urmă şoapta:
 ... Purta în braţe un buchet de flori galbene
oribile, neliniştitoare. Dracu le ştie cum se numesc,
dar la Moscova apar cele dintâi. Florile contrastau cu
pardesiul ei negru, de primăvară. Purta în braţe un
buchet de flori galbene. O culoare care aduce
nenoroc. Cotind de pe Tverskaia într-o ulicioară,
întoarse capul. Cunoşti Tverskaia, nu-i aşa? Mii de 
oameni se perindau pe strada asta, dar te asigur că
ea mă văzu numai pe mine şi mă privi, poate nu
neliniştită, ci îndurerată. Pe mine mă uimise atunci
nu atât frumuseţea ei, cât singurătatea cu totul
neobişnuită, nemaivăzută, ce i se citea în ochi.
Supunându-mă acelui simbol galben, am cotit şi eu
în ulicioară, luând-o pe urmele ei. Păşeam amândoi
tăcuţi pe ulicioara strâmbă, cenuşie, ea pe o parte,
eu, pe cealaltă, şi nu era, închipuie-ţi, în afară de noi
doi, ţipenie de om. Mă chinuiam — aveam senzaţia că
neapărat trebuie să-i vorbesc, şi mă temeam că n-am
să pot scoate o vorbă, că ea va pleca şi nu o voi mai
vedea, niciodată. Dar, pe neaşteptate, închipuie-ţi, a
vorbit: „Vă plac florile mele?”
 Mi-amintesc de glasul ei, grav, dar cu inflexiuni
neaşteptate şi, deşi e stupid, mi se păruse în clipa
aceea că ecoul răsunase în ulicioară, desprinzânduse dintr-un zid galben şi murdar. Traversând grăbit
strada şi apropiindu-mă de ea, i-am răspuns: „Nu.”
 M-a privit mirată, iar eu mi-am dat seama deodată
că iubisem toată viaţa mea această femeie! Ce istorie,
nu-i aşa? Ai să spui, fireşte, că sunt nebun?
 — Nu spun deloc, sări Ivan, adăugând: Mai
departe, vă implor.
Şi oaspetele urmă:
 — Da, m-a privit mirată, apoi m-a întrebat: „Nu vă
plac florile?” în glasul ei mi se păruse că desluşesc
ceva ostil. Păşeam alături de dânsa, străduindu-mă
să ţin cadenţa şi, spre mirarea mea, nu mă simţeam
câtuşi de puţin stânjenit.
 „Ba-mi plac, însă nu de-astea.”
 „De care?”
 „Trandafirii.” 
 În clipa următoare am regretat răspunsul meu,
pentru că ea, zâmbind vinovată, îşi aruncă florile
într-un şanţ. Descumpănit, le-am ridicat şi i le-am
întins, însă ea, cu un zâmbet amar pe buze, le refuză:
aşa că ne-am urmat drumul — eu cu florile ei în
mână.
 Am mers un timp aşa în tăcere, până când ea îmi
luă florile şi le aruncă în mijlocul străzii, apoi îşi puse
mâna cu mănuşă neagră în mâna mea şi ne-am
urmat drumul unul lângă altul.
 — Mai departe, se rugă de el Ivan şi, vă rog, să nu
săriţi nimic!
 — Mai departe? repetă oaspetele întrebarea. Ai
putea să ghiceşti şi singur ce-a urmat. Cu mâneca
dreaptă îşi şterse o lacrimă neaşteptată şi continuă:
Dragostea răsărise în calea noastră, aşa cum din
pământ răsare într-o ulicioară un ucigaş — ne lovi pe
amândoi deodată! Astfel loveşte fulgerul, şi tot aşa
pumnalul! De altminteri, ea, mai târziu, susţinea că
lucrurile nu stau aşa, că ne iubeam de mult, de când
lumea, fără să ne cunoaştem, fără să ne fi văzut
vreodată şi că ea trăise cu un alt bărbat... iar eu
acolo, atunci... cu asta, cum îi spune...
 — Cu cine? insistă Ivan.
 — Cu asta, ei cu, of, am uitat: se enervă oaspetele,
pocnind din degete.
 — Aţi fost căsătorit?
 — Păi da, de aia pocnesc din degete... Cu
Varenka... cu Manecika... ba cu Varenka... avea o
rochie în dungi, şi la muzeu... Deşi, nu mai ţin minte.
 Aşadar, ea îmi spuse că ieşise în ziua aceea din
casă, cu flori galbene în braţe, ca eu, în sfârşit, s-o
găsesc, şi că, dacă nu ne-am fi întâlnit, s-ar fi otrăvit,
pentru că viaţa-i era pustie. 
 Da, dragostea ne lovise fulgerător, am înţeles
acest lucru chiar în aceeaşi zi, chiar peste un ceas,
când ne-am pomenit, fără să ne dăm seama, lângă
zidul Kremlinului, pe chei.
 Stăteam de vorbă, ca şi cum nu ne-am fi despărţit
decât ieri, parcă ne cunoşteam de ani şi ani. Ne
înţeleseserăm să ne întâlnim a doua zi tot acolo, pe
malul râului Moscova, şi ne-am întâlnit. Soarele de
mai ne zâmbea. Şi în scurt timp femeia aceasta a
devenit soţia mea de taină.
 Venea la mine în fiecare zi, iar eu începeam s-o
aştept de cum se iveau zorile. Cum o aşteptam?
Mutam de la locurile lor obiectele de pe masă. Cu
zece minute înainte de ora stabilită, mă aşezam la
fereastră şi pândeam să aud trântindu-se portiţa
veche. Şi ce curios: înainte de a o cunoaşte, în
curticica noastră arareori venea cineva; mai bine zis,
nu venea nimeni: acum însă mi se părea că tot oraşul
se scurge pe la noi. Se trânteşte portiţa, îmi bate
inima, şi, închipuieşte-ţi, la nivelul feţei mele, în
spatele geamului, apar negreşit nişte cizme murdare
ale cuiva. Un tocilar. Dar cine în casa noastră are
nevoie de un tocilar? Ce să ascută? Care cuţite?
 Ea intra o dată pe portiţă, dar mie, nu mint, până
atunci, pe puţin de zece ori inima îmi bătea să-mi
spargă pieptul — nu alta! Apoi, când venea ora ei şi
ceasornicul arăta amiaza, inima pornea să bată
nebuneşte până în clipa când, aproape fără zgomot,
se apropiau de fereastră pantofii cu fundă neagră de
antilopă, prinsă în cataramă de metal.
 Uneori se răsfăţa şi, oprindu-se lângă a doua
fereastră, ciocănea cu vârful pantofului în geam. În
aceeaşi clipă, ieşeam la fereastra în care ciocănise,
dar pantoful dispărea, dispărea şi mătasea neagră
care pentru o clipă întunecase lumina zilei, şi eu mă
duceam să-i deschid.
 Te asigur că nimeni nu ştia de legătura noastră,
cu toate că, de obicei, nu se întâmplă aşa. Nici
bărbatul ei, nici cunoştinţele nu ştiau nimic. Cei din
căsuţa veche, unde se afla subsolul ocupat de mine,
cunoşteau situaţia, fără îndoială, fiindcă vedeau că
vine o femeie în vizită, dar numele nu i-l ştiau.
 — Dar cine era? se interesă Ivan foarte curios să
afle povestea asta de dragoste.
 Oaspetele făcu un gest care însemna că n-o să
spună asta niciodată nimănui şi-şi urmă povestirea.
 Ivan află că maestrul şi necunoscuta se
îndrăgostiseră atât de tare unul de altul, încât
deveniseră inseparabili. Ivan îşi închipuia (din
povestire) cele două cămăruţe de la subsol, unde
veşnic domnea o penumbră deasă din cauza liliacului
şi a gardului. Vedea aievea mobila tapisată cu roşu,
roasă, biroul, ceasornicul care suna din jumătate în
jumătate de oră, şi cărţile, multe cărţi, ce se înălţau
de la podeaua vopsită până la tavanul afumat, şi
sobă.
 Află că din primele zile ale legăturii lor, oaspetele
său şi tainica lui soţie se convinseseră că destinul îi
scosese pe unul în calea celuilalt la încrucişarea
străzii Tverskaia cu ulicioara aceea, fiind făcuţi unul
pentru altul şi sortiţi să nu se mai despartă
niciodată.
 Din povestirea oaspetelui său, Ivan mai află cum
îşi petreceau ziua cei doi îndrăgostiţi. Când venea la
el, îşi punea mai întâi şorţul în antreul îngust unde
se afla şi chiuveta cu care se mândrea atâta
sărmanul bolnav, aprindea lampa cu petrol instalată
pe masă, pregătea dejunul şi aşeza masa în prima 
cameră. Când se dezlănţuiau furtunile de mai, şi prin
faţa geamurilor cam chioare se rostogoleau cu zgomot
în gang şuvoaie năvalnice, ameninţând să inunde şi
cel din urmă adăpost, cei doi îndrăgostiţi aprindeau
focul în sobă şi-şi coceau cartofi. Se ridicau aburi,
coaja neagră de cartofi îţi murdărea degetele. La
subsol se auzeau râsete, copacii din grădină îşi
scuturau crenguţele rupte în timpul ploii şi
inflorescenţele albe.
 După ce se sfârşiră furtunile şi veni vara toridă,
într-un vas de flori apărură trandafirii mult aşteptaţi,
dragi amândurora. Maestrul lucra febril la romanul
său, care o absorbise şi pe necunoscută.
 — Zău, în unele momente eram gelos pe el, îi
şoptea lui Ivan oaspetele nocturn venit din balconul
scăldat în lumina palidă a lunii.
 Înfigându-şi în păr degetele subţiri cu unghiile
ascuţite, ea citea şi recitea la nesfârşit cele aşternute
pe hârtie, iar apoi lucra tichiuţa aceea cu monogramă
galbenă. Câteodată şedea chircită lângă rafturile de
jos ale bibliotecii sau, stând în picioare şi ajungând
până la cele de sus, ştergea cu cârpa sutele de
cotoare prăfuite. Îi prezicea glorie, îl zorea, şi în
perioada aceea începuse să-i spună „maestru”.
Aştepta nerăbdătoare cuvintele făgăduite, ultimele
cuvinte despre al cincilea procurator al Iudeii, repeta,
cântat, cu glas tare, fraze răzleţe care-i plăceau şi
spunea că în romanul acesta e viaţa ei.
 Romanul fusese terminat în luna august şi dat
unei dactilografe necunoscute care-l transcrise în
cinci exemplare. În sfârşit, sosise ceasul când trebuia
să părăsească refugiul tainic şi să iasă în arena vieţii.
 — Am ieşit în arena vieţii, ţinând manuscrisul în
mână, şi atunci viaţa mea a luat sfârşit, şopti 
maestrul, plecându-şi capul, şi multă vreme după
aceea tichia neagră cu „M”-ul ei galben nu s-a mai
oprit din clătinat.
 Oaspetele îşi urmă povestirea, care era acum cam
incoerentă, un singur lucru se putea înţelege, că
atunci se petrecuse o catastrofă cu el.
 — Nimerisem pentru prima oară în lumea
literaturii; acum însă, când totul s-a sfârşit, şi pieirea
mea este evidentă, îmi aduc aminte de el cu groază,
şopti solemn maestrul, ridicându-şi mâna. Da, m-a
uimit din cale-afară, ah, cât de mult m-a uimit!
 — Cine? şopti abia auzit Ivan, temându-se să nu-l
tulbure pe povestitor.
 — Redactorul, ţi-am spus doar, redactorul! Da,
îmi citise romanul. Mă privea cu coada ochiului, de
parcă mi se umflase obrazul din cauza vreunui abces
la măsea; se uita într-un ungher şi mai şi chicotea
stânjenit. Frământa manuscrisul în mână, fără rost,
icnind. Întrebările lui mi se păreau ale unui nebun.
Fără un cuvânt în legătură cu romanul, el mă întrebă
cine sunt şi de unde am răsărit, dacă scriu de mult şi
de ce nu s-a auzit vorbindu-se de mine mai înainte,
punându-mi chiar o întrebare de-a dreptul idioată,
din punctul meu de vedere: cine m-a inspirat să scriu
un roman cu o temă atât de ciudată? În cele din
urmă m-am plictisit şi l-am întrebat direct dacă îmi
va publica sau nu romanul. Începu să se agite, să
mormăie, declarându-mi că singur nu poate lua o
hotărâre, că opera mea trebuie citită şi de alţi membri
ai colegiului redacţional, şi anume de criticii Latunski
şi Ariman, precum şi de literatul Mstislav Lavrovici.
M-a invitat să mai vin peste două săptămâni. Când
am venit după două săptămâni, am fost primit de o 
tipă care, de atâtea minciuni ce-i ieşeau din gură, se
uita cruciş.
 — Era Lapşennikova, secretara de redacţie, zise
zâmbind Ivan, care cunoştea prea bine lumea
descrisă cu atâta mânie de oaspetele său.
 — Se poate, îl opri acesta, ei bine, ea mi-a înapoiat
romanul, destul de ferfeniţit şi slinos. Străduindu-se
să nu-mi întâlnească privirea, Lapşennikova m-a
înştiinţat că redacţia are portofoliul asigurat pe doi
ani şi că, din cauza asta, problema publicării
romanului meu, după cum se exprima ea, „nu se
pune”. Ce mai ţin minte din cele ce s-au mai
petrecut? mormăi maestrul, frecându-şi tâmpla. Da,
petalele roşii scuturate pe prima pagină a
manuscrisului meu şi ochii prietenei mele. Da, ochii
ei nu i-am uitat.
 Povestea oaspetelui era tot mai confuză şi mai
plină de reticenţe. Vorbi ceva despre o ploaie piezişă
şi despre disperarea care se înstăpânise după aceea
în refugiul de la subsol; despre drumul pe care-l mai
făcuse el într-un loc. În şoaptă disperată, zicea că n-o
învinuieşte deloc pe ea, pe aceea care îl îmboldise să
lupte, o, nu, nu o învinuieşte!
 — Ţin minte, o, da, ţin minte acea pagină
intercalată, blestemată pagină, mormăia oaspetele,
desenând în văzduh cu două degete ale mâinilor, o
foaie de ziar, şi Ivan înţelese din următoarele fraze
încâlcite că un alt redactor tipărise un mare fragment
din romanul aceluia care îşi zicea maestru.
 După spusele lui, nu trecură mai mult de două
zile, când într-un alt ziar apăru un articol semnat de
criticul Ariman, care se numea „Un duşman sub
aripa redactorului”, în care se spunea că oaspetele lui
Ivan, folosindu-se de superficialitatea, ignoranţa şi 
lipsa de cultură a redactorului, făcuse tentativa de a
strecura la tipar o apologie a lui Isus Cristos.
 — O, cum să nu, îmi amintesc, sări Ivan. Am uitat
însă numele dumneavoastră.
 — Să lăsăm, repet, eu nu mai am nume, îi
răspunse oaspetele. Nu e vorba de asta. A treia zi, în
alt ziar, apăru un articol semnat de Mstislav
Lavrovici, în care autorul cerea să se lovească şi să se
lovească tare în „pilatism” şi în cel care şi-a pus în
gând să-l strecoare (din nou acelaşi cuvânt afurisit)
în presă. Uluit de cuvântul acesta nemaiauzit,
„pilatism”, am despăturit şi un al treilea ziar. Am
găsit acolo două articole: unul — al lui Latunski,
celălalt — semnat cu iniţialele „N.E.” Te asigur că cele
scrise de Ariman şi Lavrovici se puteau socoti o
glumă în comparaţie cu opera lui Latunski. E de
ajuns să-ţi spun că articolul în cauză se intitula „Un
militant de rit vechi”. Mă absorbise într-atât lectura
articolelor despre persoana mea, încât nu observasem
cum ea (uitasem să închid uşa) îşi făcuse apariţia
ţinând umbrela udă şi nişte ziare muiate de ploaie în
mână. Ochii îi ardeau, mâinile îi tremurau şi erau
reci. Întâi s-a repezit să mă sărute, apoi, cu glasul
răguşit, bătând cu palma în masă, mi-a declarat că-l
va otrăvi pe Latunski.
 Auzind cuvintele maestrului, Ivan scânci
stânjenit, dar fără să spună o vorbă cu glas tare.
 — Au venit apoi zile tare triste. Romanul era scris,
nu mai aveam ce face, şi amândoi nu făceam altceva
decât să stăm pe jos, pe un covoraş din faţa sobei şi
să privim focul. De altfel, acum ne despărţeam mai
des decât înainte. Ea pleca să se plimbe. Iar mie mi sa întâmplat ceva original, cum mi s-a mai întâmplat
de multe ori în viaţă... Pe neaşteptate mă făcusem cu 
un prieten. Da, da, da, închipuieşte-ţi. În general, nu
prea sunt dispus să mă apropii de oameni, sunt
suspicios, neîncrezător. Şi închipuieşte-ţi, neapărat
mi se strecoară în suflet cineva neprevăzut,
neaşteptat şi care, aparent, semănând cu dracu ştie
ce, mie începe să-mi placă grozav. Tot aşa şi atunci,
în vremea aceea blestemată, s-a deschis deodată
portiţa grădinii noastre mici. Ţin minte că era şi o zi
tare frumoasă. Ea nu era acasă. Pe portiţă intră un
om, s-a dus în casă, avea o treabă cu proprietarul
meu, apoi a coborât în grădină şi cumva, în doi timpi,
făcu cunoştinţă cu mine. S-a recomandat că este
ziarist. Mi-a plăcut atât de mult, încât, închipuieşteţi, şi astăzi uneori îmi aduc aminte de el şi mi-e dor
de el. Mai departe — a început să treacă adesea pe la
mine. Am aflat că este necăsătorit, că stă aproape de
mine, într-un apartament cam ca al meu, dar că e
destul de strâmtorat acolo, şi multe altele... Nu mă
invita să trec pe la el. Soţiei mele nu i-a plăcut, ba
chiar i-a fost antipatic. I-am luat apărarea. Iar ea a
spus:
 „Fă cum vrei, dar îţi spun că omul acesta este
respingător.”
 Am izbucnit în râs. Da, însă, de fapt, de ce m-a
atras? Adevărul e că, în general, fără surprize
lăuntrice, în carapacea lui, omul nu e interesant. O
astfel de surpriză avea Aloizi (da, uitasem să spun că
noua mea cunoştinţă se numea Aloizi Mogarîci). Nu
întâlnisem niciodată până atunci şi sunt convins că
nici nu voi întâlni un om cu o minte ca a lui Aloizi.
Dacă nu înţelegeam sensul unei notiţe de ziar, Aloizi
mi-o explica textual într-o clipă şi unde mai pui că o
făcea uşor, în doi timpi. Acelaşi lucru se petrecea şi
cu problemele şi fenomenele legate de viaţă. Dar asta 
era puţin. Aloizi m-a cucerit prin pasiunea sa pentru
literatură. Nu s-a liniştit până nu am căzut de acord
să-i citesc romanul meu, din scoarţă în scoarţă, şi
trebuie să-ţi spun că despre roman s-a pronunţat
foarte măgulitor, dar cu o precizie uluitoare, a
semnalat toate observaţiile redactorului, referitoare la
acest roman, de parcă ar fi asistat la întrevedere.
Nimerea sută la sută, cum s-ar spune. Afară de asta,
mi-a explicat cu precizie matematică de ce romanul
meu nu a putut fi tipărit, şi mi-am dat seama că nu
se înşală. Spunea direct: capitolul cutare nu poate să
meargă... Articolele, remarcă, te rog, nu mai
conteneau. La primele am râs. Dar, pe măsură ce
apăreau, se schimba şi atitudinea mea faţă de ele. Al
doilea stadiu a fost acela al mirării. Cu tot tonul lor
ameninţător şi încrezut, se simţea ceva extrem de fals
şi plin de ezitare, literalmente în fiecare rând al
acestor articole. Mi se părea tot timpul, şi nu mă
puteam dezbăra de această senzaţie, că autorii
acestor articole spun altceva decât ceea ce ar vrea să
spună şi că tocmai aceasta provoacă furia lor. După
aceea, închipuieşte-ţi, veni şi a treia fază — faza fricii.
Nu era vorba de teama de aceste articole, nu, pur şi
simplu mă cuprindea teama de alte lucruri care nu
aveau nici o legătură cu articolele şi nici cu romanul.
Astfel, de exemplu, mă temeam de întuneric. Într-un
cuvânt, făcusem o boală psihică. Mi se părea, mai
ales când eram gata să adorm, că o caracatiţă
mlădioasă şi rece îşi strecoară tentaculele drept spre
inima mea. Şi a trebuit să încep să dorm cu lumina
aprinsă. Iubita mea se schimbase mult (despre
caracatiţă nu-i vorbisem, desigur, dar îşi dădea
seama că e de rău cu mine), slăbise şi-şi pierduse
rumeneala, nu mai râdea niciodată şi se ruga întruna 
de mine s-o iert că mă sfătuise să-mi public un
fragment din roman. Spunea să las totul baltă, să
plec în Sud, pe ţărmul Mării Negre, cheltuind pentru
această călătorie tot restul de bani ce-mi rămăsese
din suta de mii.
 Era foarte stăruitoare, şi ca să n-o contrazic (ceva
îmi spunea că nu-mi va fi dat să plec pe litoralul
Mării Negre), îi făgăduisem să-i fac pe plac într-una
din zile. Mi-a spus că-mi va cumpăra chiar ea biletul
de tren. Atunci, am scos toţi banii mei, adică circa
zece mii de ruble, şi i-am dat. „De ce atât de mult?”
se mirase ea. I-am răspuns că mi-e frică de hoţi şi c-o
rog să-mi păstreze banii până ce plec. Luând banii şi
punându-i în poşetă, m-a sărutat şi mi-a spus că ar
fi preferat să moară decât să mă lase singur în halul
în care mă aflam, dar că este aşteptată, că se supune
— e nevoită s-o facă — şi că se va întoarce a doua zi.
Mă implora să nu mă tem de nimic. Era-n amurg, pe
la mijlocul lui octombrie. A plecat. M-am întins pe
divan şi am adormit, fără să aprind lumina.
 M-am trezit cu senzaţia că în odaie se afla din nou
caracatiţa. Bâjbâind prin întuneric, cu chiu, cu vai
am reuşit să aprind lampa.
 Ceasul meu de buzunar arăta ora două noaptea.
Mă culcasem indispus ca să mă trezesc bolnav.
Deodată, mi se păru că bezna autumnală va sparge
geamurile, va curge în odaie şi mă voi îneca în ea ca
într-o cerneală. Când m-am ridicat din pat, nu mai
eram stăpân pe mine. Am scos un ţipăt, mi-a fulgerat
prin minte să fug la cineva, fie şi la gazda mea care
locuia sus. Mă luptam cu mine însumi ca un om ieşit
din minţi. Izbutisem să ajung până la sobă, să aprind
focul. Când lemnele au început să trosnească şi uşiţa
să se cutremure, m-am simţit mai uşurat. Repezindu-
mă în antreu, am aprins lumina, am găsit o sticlă de
vin alb, am destupat-o, am dus-o la gură şi m-am
pus pe băut.
 Teama mi se mai potolise, aşa încât am izbutit să
mă înfrânez şi să nu alerg sus la gazda mea; m-am
întors deci lângă sobă. Deschizând uşiţa sobei, am
lăsat să mi se încingă bine faţa şi mâinile, şoptind:
„Trebuie să simţi că mi s-a întâmplat o nenorocire...
Vino, vino, vino!...”
 Dar nu venea nimeni. În sobă duduia focul, ploaia
turna şfichiuind geamurile. Atunci se mai întâmplă
ceva. Scoţând din sertarul mesei caietele cu romanul
scris de mână şi exemplarele dactilografiate, am
început să le ard. E o treabă foarte grea, fiindcă
hârtia scrisă arde anevoie. Rupându-mi unghiile,
sfâşiam caietele, aşezându-le în picioare printre
bucăţile de lemn şi scormonind foile cu cleştele.
 Erau clipe când cenuşa mă biruia, înăbuşind
flăcările, dar mă luptam cu ea, şi romanul meu,
împotrivindu-se cu înverşunare, pierea totuşi. Prin
faţa ochilor îmi treceau slove cunoscute, galbenul
flăcărilor se furişa nestăvilit, mâncând paginile de jos
în sus, dar cuvintele tot mai stăruiau. Piereau doar
atunci când hârtia se înnegrea şi, înarmat cu cleştele,
eu le veneam de hac, cuprins de turbare.
 Deodată, se auzi cineva zgâriind încetişor la geam.
Inima îmi zvâcni şi, aruncând pe foc ultimul caiet, mam repezit să deschid. Nişte trepte de cărămidă
duceau din subsol în sus, spre uşa dinspre curte.
Poticnindu-mă, am ajuns în goană la uşă şi am
întrebat încet: „Cine e?” Şi mi-a răspuns glasul ei:
„Eu sunt...”
 Nu mai ştiu cum am reuşit s-o scot la capăt cu
lanţul, cu cheia. Abia păşi pragul, că se lipi de mine, 
udă toată de ploaie, cu obrajii uzi, cu părul despletit,
tremurând ca varga. Nu eram în stare să vorbesc,
repetam un singur cuvânt: „Tu... tu...” apoi glasul mi
s-a frânt şi am alergat amândoi în subsolul meu.
 Ea şi-a lăsat paltonul în antreu şi am intrat
repede în prima odaie. Cu un ţipăt înăbuşit, ea s-a
repezit spre sobă şi, cu mâinile, a scos din flăcări
ultimul teanc pe care focul nu-l mistuise încă. Fumul
umpluse încăperea. Stingeam cu picioarele focul, iar
ea, trântită pe divan, a izbucnit într-un plâns
convulsiv, nestăvilit.
 După ce s-a mai liniştit, i-am spus: „Am început
să urăsc romanul ăsta şi mă tem. Sunt bolnav. Mi-e
frică...”
 Ea s-a ridicat de pe divan, spunând: „Doamne,
eşti tare bolnav! Pentru ce, pentru ce trebuie să
suferim? Dar te voi salva, da, te voi salva. Of, de ce,
de ce toate acestea?”
 Îi vedeam ochii umflaţi de fum şi de lacrimi, îi
simţeam mâinile reci mângâindu-mi fruntea. „Am să
te vindec, da, am să te vindec, bolborosea ea,
înfigându-şi degetele în umerii mei. Ai să-l
reconstitui. De ce, ah, de ce n-am luat la mine un
exemplar?”
 Rânjind de furie, mi-a spus ceva nedesluşit, apoi,
cu buzele strânse, s-a apucat să adune şi să îndrepte
filele cu marginile arse. Era un capitol din mijlocul
romanului, nu mai ţin minte care anume. A rânduit
cu grijă filele, le-a învelit în hârtie, legându-le cu o
panglică. Fiecare gest al ei, fiece mişcare vădeau
acum o nestrămutată hotărâre şi stăpânire de sine.
Îmi ceru vin şi, după ce bău, vorbi mai liniştită: „Uite
cum se plăteşte minciuna! rosti ea. Nu vreau să mai
mint de-acum încolo! Aş fi rămas şi acum la tine, dar 
nu-mi vine să procedez în felul ăsta. Nu vreau ca
bărbatul meu să rămână pentru totdeauna cu ideea
că am fugit de la el, pe ascuns, noaptea... Nu mi-a
făcut niciodată vreun rău... Adineauri a fost chemat
de urgenţă; la ei, la uzină, a izbucnit un incendiu. O
să se întoarcă repede. Mâine dimineaţă am să mă
explic cu el. Îi voi spune că iubesc pe un altul şi voi
veni pentru totdeauna la tine. Spune, poate nu vrei să
vin?” „Biata de tine, sărmana de tine, am zis eu. Nam să îngădui să faci una ca asta. Mie are să mi se
întâmple ceva rău, şi nu vreau să pieri şi tu o dată cu
mine.” „E singura cauză?” m-a întrebat ea,
apropiindu-şi ochii de ai mei. „Singura.”
 S-a înviorat nespus, s-a lipit de mine şi, luândumă de gât, mi-a zis: „Ba pier cu tine. Mâine dimineaţă
voi fi aici.”
Şi iată ce-mi mai amintesc din viaţă; o fâşie de
lumină din vestiarul meu, iar în această lumină, o
şuviţă răvăşită de păr, bereta ei şi ochii dârzi, plini de
hotărâre. Îmi mai amintesc o siluetă neagră în pragul
uşii de la intrare şi un pacheţel alb. „Nu te teme.
Rabdă câteva ceasuri. Mâine dimineaţă voi fi la tine.”
 Acestea au fost ultimele ei cuvinte din viaţa mea...
Sst! îşi curmă singur vorbele bolnavul, punându-se în
gardă si ridicând degetul. Tare zbuciumată e noaptea
asta — noapte cu lună.
 Maestrul dispăru pe balcon. Ivan auzi pe coridor
un zgomot de roţi, cineva sughiţă de plâns şi scoase
un ţipăt slab.
 Când se aşternu iar liniştea, oaspetele îşi făcu din
nou apariţia anunţându-l pe Ivan că în rezerva 120
fusese instalat cineva şi că noul locatar se tot roagă
să i se dea capul înapoi. Interlocutorii tăcură o
vreme, îngrijoraţi, apoi, liniştindu-se, reînnodară firul 
povestirii întrerupte. Oaspetele dădu să deschidă
gura, dar noaptea se brodise într-adevăr agitată. Pe
coridor mai răsunau glasuri; atunci oaspetele se
aplecă şi-i vorbi lui Ivan la ureche, dar atât de încet,
încât toate cele povestite abia ajunseră la ştirea
poetului, în afară de prima frază, care suna astfel:
 — La un sfert de oră după ce ea m-a părăsit, am
auzit pe cineva bătând în geamul meu...
 Poetul fu, pesemne, adânc tulburat de ceea ce-i
şoptea bolnavul la ureche.
 Din când în când, obrazul îi tremura convulsiv. În
ochi i se cuibăriseră teama şi focul zbuciumat al
mâniei. Maestrul arăta undeva în direcţia lunii care
pierise de mult din balcon. Numai după ce amuţiră
toate sunetele de afară, oaspetele se dădu mai la o
parte şi vorbi cu glas normal:
 — Da, şi astfel, la mijlocul lui ianuarie, într-o
noapte, îmbrăcat cu acelaşi palton, numai cu toţi
nasturii lipsă, zgribulit de frig, am ajuns în curticica
mea. În spatele meu se înălţau troiene de zăpadă,
care acoperiseră tufele de liliac, iar în faţă, jos, se
vedeau ferestrele mele, mici, slab luminate, cu
storurile lăsate. Lipindu-mă de prima fereastră, am
tras cu urechea, în odăile mele cânta un patefon.
Atâta am putut să aud, că de văzut nu puteam vedea
nimic. După ce am rămas câteva clipe aşa, lângă
geam, am ieşit pe portiţă în ulicioară. Se dezlănţuise
viscolul. Un câine s-a repezit la picioarele mele, m-am
speriat şi am trecut repede de partea cealaltă a
străzii. Frigul şi acel sentiment de teamă, care mă
însoţea pretutindeni în ultima vreme, mă făceau sămi pierd cumpătul. Nu aveam unde să mă duc, şi cel
mai simplu lucru ar fi fost, fără îndoială, să mă arunc
sub un tramvai ce trecea pe strada în care dădea 
ulicioara mea. Vedeam de departe cutiile lor,
luminate pe dinăuntru şi îmbrăcate pe din afară întro pojghiţă de gheaţă, şi auzeam scrâşnetul lor
dezgustător în cătuşele gerului. Dar, scumpul meu
vecin, toate astea se petreceau pentru că frica pusese
stăpânire pe fiece fibră a trupului meu. Şi aşa cum
mă speriasem de un câine, mă temeam şi de tramvai.
Da, boală mai rea decât a mea, să ştii că nu afli alta
în toată clădirea asta!
 — Bine, dar puteaţi s-o înştiinţaţi, zise Ivan, plin
de compătimire pentru nefericitul bolnav. Şi unde
mai pui că la dânsa au rămas şi banii
dumneavoastră. Sunt convins că i-a păstrat, nu-i
aşa?
 — Nici să nu te îndoieşti de asta, sigur că i-a
păstrat. Dar dumneata, după câte văd, nu mă prea
înţelegi. Sau, mai curând, mi-am pierdut eu
capacitatea de altădată de a descrie ceva. De altfel,
nici n-o regret până-ntr-atât, deoarece n-o să mai am
nicicând nevoie de această capacitate. Ea — aici
oaspetele privi cu veneraţie, undeva, în bezna nopţii
— ar fi primit o scrisoare din balamuc. Poţi trimite
cuiva o scrisoare când ai o asemenea adresă?... Pot
eu, un bolnav psihic, să-i scriu?... Glumeşti, dragul
meu! S-o fac nefericită? Nu, nu sunt în stare de una
ca asta.
 Ivan nu ştiu ce să răspundă. Însă taciturnul Ivan
îl înţelegea pe oaspetele său şi-i părea rău de el.
Acesta, chinuit de amintiri, dădea din cap,
scuturându-şi tichia neagră şi murmurând:
 — Sărmana femeie, nădăjduiesc însă că m-a
uitat...
 — Dar vă puteţi face bine... zise sfios Ivan. 
 — Sunt incurabil, ripostă calm oaspetele. Când
Stravinski îmi spune că mă va readuce la viaţă — nul cred. E foarte uman şi nu vrea decât să mă
consoleze. Nu neg, de altfel, că acum starea mea s-a
îmbunătăţit mult. Da, şi unde am rămas?... Era ger şi
tramvaiele astea care alergau nebuneşte... Ştiam că
se deschisese clinica aceasta, şi am străbătut oraşul
pe jos, ca să ajung aici. Nebunie! Cu siguranţă că aş
fi murit degerat, după ce am ieşit din oraş, dacă nu
mă salva o întâmplare. La vreo patru kilometri de
barieră, staţiona un camion în mijlocul şoselei.
Suferise o pană. Apropiindu-mă de şofer, l-am rugat
să mă ia şi pe mine. Spre mirarea mea, şoferului i s-a
făcut milă de mine şi m-a luat. Camionul mergea în
direcţia clinicii şi m-a adus chiar până aici. M-am
ales doar cu degetele de la piciorul stâng degerate.
Dar s-au vindecat. Şi iată-mă de aproape patru luni
în clinică. Şi, ştii ceva, găsesc că nu e deloc rău aici.
Nu trebuie să-ţi faci planuri grandioase, scumpul
meu vecin, ascultă ce-ţi spun! Eu, de pildă, voiam să
fac o călătorie în jurul pământului. Ce să-i faci, se
vede că nu mi-e dat s-o întreprind. Văd doar o
porţiune neînsemnată a acestui pământ. Cred că nu
este cea mai frumoasă, dar, repet, nu e chiar atât de
rău. Uite, vine vara la noi şi, după cum promite
Praskovia Feodorovna, iedera se va cârlionţa în
balcon. Cheia mi-a lărgit posibilităţile. Vor fi nopţi cu
lună. Ah, luna s-a şi dus! Şi se lasă răcoarea. A
trecut de miezul nopţii. E timpul să mă întorc în
camera mea.
 — Spuneţi-mi, vă rog, ce a fost mai departe cu
Yeshua şi cu Pilat? îl rugă Ivan. Vă implor, vreau să
ştiu. 
 — O, nu, nu, răspunse oaspetele, cutremurânduse chinuit. Tremur ori de câte ori mi-aduc aminte de
romanul meu. Cunoscutul dumitale de la Patriarşie
prudî ar fi făcut-o mai bine decât mine. Îţi mulţumesc
pentru conversaţie. La revedere.
Şi înainte ca Ivan să se dezmeticească, grilajul se
închise cu un clinchet uşor, oaspetele făcându-se
nevăzut. 
14. Slavă cocoşului!
 Nervii dădură chix, cum se zice, şi Rimski fugi în
cabinetul său, fără să mai aştepte încheierea
procesului-verbal. Şedea la masa lui de lucru,
uitându-se cu ochii injectaţi la bancnotele fermecate
din faţa lui. Directorul financiar era complet năuc. De
afară se auzea un vuiet uniform. Publicul se revărsa
şuvoaie din clădirea teatrului în stradă. Deodată,
auzul încordat la culme al lui Rimski înregistra trilul
limpede al unui miliţian, care, la drept vorbind, nu
prevesteşte niciodată ceva bun. Dar când se repetă
şi-i sări în ajutor încă unul, mai autoritar şi mai
prelung, la care se adăugară un hohot de râs şi parcă
nişte huiduieli, directorul financiar îşi dădu seama că
în stradă se petrecea ceva scandalos şi obscen şi că
acest ceva, oricât ai vrea să nu ţii seama de el şi să-l
dai la o parte, este strâns legat de reprezentaţia
dezgustătoare a magului şi a asistenţilor săi.
 Sensibilul director financiar nu se înşelase deloc.
De îndată ce aruncă o privire pe fereastra dinspre
Sadovaia, faţa i se schimonosi, şi buzele şoptiră, sau,
mai degrabă, şuierară:
 — Eram sigur!
 La lumina vie a puternicelor felinare de pe stradă,
văzu jos pe trotuar o doamnă numai în cămaşă şi
chiloţi liliachii. Pe cap, ce-i drept, avea o pălăriuţă, şi
în mână ţinea o umbrelă. Era cuprinsă de panică, se
lăsa ba la pământ, ba dădea să fugă cine ştie unde, şi
mulţimea din jurul ei fremăta hohotind. Directorul
financiar simţi fiori de gheaţă pe şira spinării. Lângă
doamna cu pricina se agita un cetăţean care voia săşi lepede pardesiul de vară şi, de emoţie, nu reuşea
să-i vină de hac mânecii în care i se încurcase braţul. 
 La intrarea din stânga se auziră alte chiote şi
hohote turbate de râs; întorcându-şi ochii într-acolo,
Grigori Danilovici zări o altă doamnă, în desu-uri roz.
Aceasta sărise de pe caldarâm pe trotuar, voind să se
ascundă într-un gang, dar publicul ce se scurgea îi
bara drumul, şi sărmana, victimă a uşurinţei şi a
pasiunii sale pentru toalete, înşelată de firma
blestematului Fagot, nu-şi dorea decât un singur
lucru — s-o înghită pământul. Un miliţian venea spre
nefericită, sfredelind văzduhul cu fluierul său, iar în
urma acestuia se îmbulzeau nişte tineri foarte veseli,
cu şepci pe cap. Ei erau aceia care râdeau în hohote
şi huiduiau.
 Un birjar uscăţiv, mustăcios şi semeţ îşi opri din
goană mârţoaga costelivă în dreptul primei despuiate.
Mustăciosul se hlizea încântat.
 Rimski îşi dădu un pumn în cap, scuipă cu năduf
şi se îndepărtă iute de fereastră. Stătu câtăva vreme
la biroul său trăgând cu urechea la zgomotele deafară. Iscate din puncte diferite, fluierăturile atinseră
apogeul, apoi începură să scadă. Spre mirarea lui
Rimski, scandalul se lichidă neaşteptat de repede.
 Se apropia momentul când trebuia să acţioneze şi
să bea din cupa amară a răspunderii. Până la
sfârşitul spectacolului, aparatele telefonice fuseseră
reparate; trebuia să telefoneze, să comunice
neîntârziat cele întâmplate, să ceară ajutor, să toarne
la minciuni, să dea toată vina pe Lihodeev, să se
apere ca să iasă basma curată, şi aşa mai departe...
Ptiu, drace!
 Directorul pusese de două ori cătrănit mâna pe
receptor şi de două ori renunţase să mai cheme.
Deodată, în liniştea de mormânt a cabinetului,
răsună strident soneria telefonului drept în faţa 
directorului care tresări cutremurat de un fior de
gheaţă. „Da, rău mi s-au mai zdruncinat nervii!” îşi
zise el ridicând receptorul. În aceeaşi clipă însă se
dădu înapoi alb ca varul. Un glas domol, insinuant şi
dezmăţat de femeie şopti la telefon:
 — Nu telefona nicăieri, Rimski, altfel o păţeşti...
 În secunda următoare nu mai era nimeni pe fir.
Cu furnicături pe şira spinării, directorul puse
receptorul în furcă şi se uită, fără să ştie nici el de ce,
pe fereastra din spatele său. Printre crengile rare încă
şi uşor înverzite ale arţarului, văzu luna gonind către
un nor străveziu. Aţintindu-şi nu se ştie de ce
privirea spre aceste crengi, Rimski se tot uita la ele, şi
cu cât se uita mai mult, cu atât îl cuprindea o frică
mai cumplită.
 Făcând un efort de voinţă, se întoarse cu spatele
spre fereastra pe care se revărsa lumina lunii şi se
ridică în picioare. Nu mai putea fi vorba de nici un
telefon; singurul gând care-l frământa în clipa aceea
era acum să plece mai repede din teatru.
 Trase cu urechea: clădirea era cufundată în
tăcere. Dându-şi seama că nu se mai află de mult
nimeni afară de el la etajul întâi, îl cuprinse o teamă
copilărească, de neînvins. Nu se putea gândi fără să
se cutremure la drumul pe care urma să-l parcurgă
singur prin coridoarele pustii şi pe scări în jos.
 Luă febril de pe masă bancnotele hipnotizatorului,
le ascunse în servietă şi tuşi, ca să-şi dea un pic de
curaj. Glasu-i sună răguşit, fără vlagă.
 Atunci i se păru că pe sub uşa cabinetului său
pătrunde o adiere de umezeală şi putreziciune. Îl
trecură fiorii. Colac peste pupăză, ceasul porni să
bată miezul nopţii şi până şi bătăile ornicului îl
făcură să tremure. Dar, când mai auzi în uşă
întorcându-se încet cheia yale, inima i se strânse cât
un purice.
 Înfigându-şi mâinile asudate şi reci în servietă,
directorul simţi că, dacă mai continuă scârţâitul
acela din broască, el nu va mai rezista şi va izbucni
într-un ţipăt strident.
 În cele din urmă, cedând eforturilor cuiva, uşa se
deschise, şi în cabinet intră neauzit Varionuha.
Rimski simţi că i se taie picioarele şi se prăbuşi în
fotoliu. Trăgând aer în piept, zâmbi linguşitor, rostind
abia auzit:
 — Doamne, cum m-ai speriat...
 Da, apariţia asta neaşteptată putea să sperie pe
oricine, dar constituia în acelaşi timp şi o mare
bucurie: în nodul încâlcit se ivise măcar un capăt cât
de mic al firului...
 — Ei, vorbeşte, hai mai repede! Zi o dată! Zi o
dată! hârâi Rimski, agăţându-se de capătul acesta.
Ce înseamnă toate astea?
 — Iartă-mă, te rog, îi răspunse cu glas surd
celălalt, închizând uşa. Credeam că ai plecat.
Şi Varionuha, aşa cum era, cu şapca pe cap, se
îndreptă spre un fotoliu şi se instală de cealaltă parte
a mesei de lucru.
 Trebuie să recunoaştem că răspunsul lui
Varionuha suna cam straniu: asta îl şoca din capul
locului pe directorul financiar, care, în ceea ce
priveşte sensibilitatea, putea concura cu seismograful
celei mai bune staţiuni seismice din lume. Cum
adică? Ce căuta Varionuha în cabinetul directorului
financiar, de vreme ce nu se aştepta să-l găsească pe
acesta acolo? Are doar cabinetul său, una la mână.
Şi, două la mână, indiferent pe ce uşă intrase în
clădire, trebuia să-l întâlnească inevitabil pe unul din 
paznicii de noapte, iar aceştia fuseseră înştiinţaţi cu
toţii că Grigori Danilovici va mai rămâne câtva timp
în biroul său. Directorul însă nu stătu multă vreme
să mediteze la ciudăţenia asta; nu de ea îi ardea lui
acum.
 — De ce n-ai telefonat? Ce înseamnă toată
halimaua aia cu Ialta?
 — Ceea ce şi spuneam, răspunse administratorul,
plescăind din gură ca şi când l-ar fi supărat o măsea.
L-au găsit într-o bodegă la Puşkino.
 — Cum la Puşkino? Lângă Moscova? Şi
telegramele din Ialta?
 — Ce Ialta, lua-l-ar dracu! L-a îmbătat pe
telegrafistul de la Puşkino şi s-au apucat amândoi să
facă nebunii; printre altele, să trimită telegrame cu
menţiunea „Ialta”.
 — Aha... Aha... Bine, bun... rosti cântător Rimski,
în priviri cu o lucire gălbuie.
 În minte vedea de pe acum tabloul sărbătoresc al
scoaterii ruşinoase a lui Steopa din post. Eliberarea!
Eliberarea mult aşteptată, eliberarea de această
calamitate numită Lihodeev! Stepan Bogdanovici s-ar
putea să se învârtească chiar şi de ceva mai rău
decât numai pierderea postului...
 — Vreau amănunte! ţipă Rimski, lovind cu
tamponul în masă.
Şi Varionuha începu să-i relateze amănuntele.
Îndată ce se prezentase acolo unde îl trimisese
directorul financiar, fusese primit numaidecât şi
ascultat cât se poate de atent. Nimeni din cei de faţă
nu acceptase o clipă ideea că Steopa ar putea fi la
Ialta. Toţi s-au declarat din capul locului de acord cu
presupunerea lui Varionuha că Lihodeev se află la
„Ialta” din Puşkino. 
 — Şi acum, unde e? îl întrerupse tulburat
directorul pe administrator.
 — Unde să fie? zâmbi strâmb acesta. La miliţie, la
camera specială pentru dezmeticirea din beţie.
 — Oho! Vai, mulţumesc!
 Varionuha îşi urmă relatarea şi, pe măsură ce
povestea, în mintea directorului financiar se
desfăşura tot mai viu lanţul nesfârşit al faptelor
dezgustătoare, neruşinate, bădărăniile lui Lihodeev,
şi fiecare verigă din acest lanţ era mai rea decât cea
precedentă. Fie şi numai ţopăiala aceea de beţivi, de
gât cu telegrafistul, pe poiana din faţa poştei de la
Puşkino, în sunetele unei caterinci hoinare, chiar şi
numai aşa — câte parale făcea! Apoi s-a luat după
nişte cetăţene, care, cuprinse de spaimă, au urlat ca
din gură de şarpe. După aceea, Lihodeev a încercat
să se încaiere cu bufetierul de la „Ialta”, după care a
aruncat cu generozitate pe podeaua „Ialtei” ceapă
verde. Apoi a spart opt sticle de vin alb sec „Ai-Danil”.
A sfărâmat aparatul de taxat al unei maşini de piaţă,
pentru că şoferul nu voise să stea cu maşina la
dispoziţia lui. I-a ameninţat apoi cu arestarea pe
cetăţenii care încercaseră să-i potolească măgăriile...
Într-un cuvânt, o grozăvie fără margini.
 Steopa era bine cunoscut în cercurile teatrale din
Moscova, şi toţi ştiau că este o poamă bună. Dar prea
de tot era, chiar şi pentru Steopa, ceea ce povestea
administratorul despre el. Da, prea de tot, chiar prea,
prea de tot.
 Ochii ironici, răi, ai lui Rimski sfredeleau peste
masă figura administratorului şi, pe măsură ce
Varionuha îşi depăna povestirea, ochii aceştia se
întunecau tot mai tare. Cu cât mai colorate, mai vii
deveneau amănuntele obscene cu care-şi umplea 
povestirea administratorul, cu atât mai puţin îi dădea
crezare directorul. Iar când Varionuha spuse că
Steopa se dezlănţuise într-atât, încât încercase să
opună rezistenţă celor ce veniseră să-l ia ca să-l
aducă la Moscova, Rimski ştiu cu precizie că tot ce-i
povestise administratorul, întors la miezul nopţii la
teatru, este o minciună! O minciună de la început şi
până la sfârşit.
 Varionuha nu se dusese la Puşkino şi nici Steopa
nu trecuse pe acolo. Şi povestea cu telegrafistul beat,
şi geamul spart din locantă, şi scena legării lui
Steopa cu frânghii — toate erau scorneli.
 Îndată ce se convinse că administratorul îl minte,
pe director îl cuprinse o teamă ce se târî de-a lungul
trupului său, de la picioare spre creştet, şi de vreo
două ori i se păru din nou că dinspre podea adie o
umezeală putredă, purtătoare de malarie. Fără să-l
slăbească o clipă din ochi pe administrator, care se
zvârcolea suspect în fotoliul său străduindu-se în
acelaşi timp să rămână în umbra lămpii de birou şi
care-şi acoperea cu un gest foarte straniu faţa cu un
ziar, ca să se ferească, chipurile, de lumina
supărătoare a becului, directorul financiar se gândea
la un singur lucru: ce-i totuşi cu istoria asta? De ce-l
minte oare cu atâta neobrăzare, în clădirea tăcută şi
pustie, administratorul întors la o oră atât de târzie?
Şi Rimski îşi simţi sufletul chinuit de sentimentul
unei primejdii, al unei primejdii neştiute, dar
straşnice, ameninţătoare. Prefăcându-se a nu observa
şiretlicurile lui Varionuha şi figurile lui cu ziarul,
directorul financiar îi examina atent figura, fără să-i
mai asculte aproape deloc palavrele. Mai era ceva şi
mai inexplicabil decât povestirea calomnioasă cu
privire la aventurile petrecute la Puşkino, născocite 
nu se ştie în ce scop, şi acest ceva era o schimbare
petrecută atât în aspectul exterior, cât şi în manierele
administratorului.
 Cu toate strădaniile lui Varionuha de a-şi trage
cozorocul şepcii pe ochi, pentru ca faţa lui să rămână
în umbră, şi oricât încerca el să se ascundă după
ziar, directorul reuşi să desluşească o vânătaie uriaşă
ce se întindea pe obrazul lui drept, până aproape de
nas. Şi unde mai pui că administratorul, rumen de
obicei, avea acum o paloare nesănătoasă, iar la gât,
nu se ştie de ce, cu toată noaptea înăbuşitoare, purta
un fular vechi, în dungi. Dacă la aceasta mai
adăugăm maniera dezgustătoare de a plescăi din
buze, apărută la administrator în timpul absenţei
sale de la teatru şi schimbarea izbitoare ce se putea
observa în inflexiunile glasului său, devenit surd şi
aspru, precum şi expresia laşă şi hoţească a ochilor,
putem spune fără şovăire că Ivan Savelievici
Varionuha era de nerecunoscut.
 Îl mai neliniştea ceva la culme pe directorul
financiar, dar ce anume nu-şi putea da seama, oricât
îşi încorda creierul înfierbântat şi oricât îl fixa pe
Varionuha cu privirea. Un lucru putea să afirme: în
această contopire a administratorului cu bine
cunoscutul fotoliu era ceva nemaivăzut, cu totul
nefiresc.
 — Apoi i-au venit de hac; până la urmă l-au
îmbarcat în maşină, bubuia Varionuha, privind de
după ziar şi acoperindu-şi cu palma vânătaia.
 Deodată, Rimski întinse mâna parcă maşinal şi,
bătând în acelaşi timp darabana cu degetele pe masă,
apăsă soneria electrică şi înmărmuri. În clădirea
pustie ar fi trebuit să se audă un sunet ascuţit. Dar 
sunetul nu urmă, şi butonul se lăsă mort în tăblia
mesei. Butonul era mort, soneria, defectă.
Şiretlicul directorului financiar nu-i scăpă lui
Varionuha, care, încruntându-se, îl întrebă cu sclipiri
răutăcioase în ochi:
 — De ce suni?
 — Fără să vreau, răspunse surd Rimski,
trăgându-şi mâna înapoi şi, la rândul său, întrebă cu
glas şovăitor: Ce ai păţit la obraz?
 — În automobil m-am lovit de clanţa portierei, îi
răspunse Varionuha, ocolindu-i privirea.
 „Minte!” exclamă în gând directorul şi, în aceeaşi
clipă, rămase cu ochii rotunjiţi de spaimă, nişte ochi
de nebun, pironiţi asupra spetezei fotoliului.
 În spatele fotoliului, pe podea, se încrucişau două
umbre, una mai deasă şi mai întunecată, cealaltă
slabă, cenuşie. Pe podea se profila clar umbra
spetezei fotoliului şi a picioarelor lui ascuţite, dar
deasupra spetezei de pe podea lipsea umbra capului
lui Varionuha, aşa cum sub picioarele fotoliului nu se
aşternea nici umbra picioarelor sale.
 „Nu aruncă umbră!” strigă disperat în gând
Rimski, începând să tremure ca varga.
 Varionuha se uită hoţeşte în jur, urmărind
privirea dementă a lui Rimski ţintită în spatele
fotoliului, şi-şi dădu seama că este descoperit. Se
ridică (ceea ce făcu şi directorul financiar) şi se dădu
înapoi cu un pas, strângând în mâini servieta.
 — Ai priceput, afurisitule! Totdeauna ai fost isteţ,
rosti Varionuha, hlizindu-se cu furie drept în faţa
directorului, apoi sări deodată de la fotoliu spre uşă
şi trase în jos siguranţa la yale.
 Directorul aruncă în jurul său o privire
deznădăjduită, retrăgându-se spre fereastra dinspre 
grădină şi, în fereastra asta scăldată în lumina lunii,
văzu, lipit de geam, chipul unei fete goale şi braţul ei
gol, pe care-l strecurase prin oberliht, străduindu-se
să deschidă zăvorul de jos. Pe cel de sus îl
deschisese.
 Lui Rimski i se păru că lampa de pe masa lui de
lucru se stinge şi că masa se apleacă. Se simţi
scăldat parcă într-un val de gheaţă, dar, din fericire,
cu o sforţare a voinţei, rămase în picioare. Nu mai
avu puterea să strige, însă izbuti să şoptească:
 — Ajutor...
 În timp ce păzea uşa, Varionuha sărea în sus,
rămânând îndelung în văzduh şi legănându-se. Îşi
agita degetele încârligate ale mâinilor în dreptul
ochilor lui Rimski, plescăia din buze, şuiera şi făcea
cu ochiul tipesei de la fereastră.
 Tipesa începu să se grăbească, îşi băgă capul
roşcovan prin oberliht, îşi întinse cât putu mâna
zgâriind cu unghiile încuietoarea şi zgâlţâind rama
ferestrei. Mâna i se tot lungea, ca şi când ar fi fost de
cauciuc, colorându-se într-un verde cadaveric, în cele
din urmă, degetele verzi ale moartei apucară capul
încuietorii, îl întoarseră, şi rama începu să se
deschidă. Rimski scoase un ţipăt slab şi se sprijini de
perete, ţinându-şi dinainte servieta în chip de scut.
Îşi dădea seama că-i sunase ceasul.
 Fereastra se deschise larg, dar în loc să intre
răcoarea nopţii şi parfumul teilor înfloriţi, în casă
năvăli o duhoare de pivniţă. Moarta păşi pe prichiciul
ferestrei, şi Rimski zări desluşit pe pieptul ei semnele
putrefacţiei.
 În momentul acesta, dinspre grădină, din clădirea
joasă, aflată în spatele tirului, unde erau ţinute
păsările necesare pentru program, răsună pe 
neaşteptate un cântec radios de cocoş. Cocoşul
dresat, gălăgios, trâmbiţa vestea că dinspre soarerăsare zorile se apropie grăbite de Moscova.
 Chipul roşcovanei se schimonosi de o furie
turbată, o înjurătură gâtuită îi izbucni din gâtlej, iar
Varionuha ţipă strident şi se prăvăli din văzduh, pe
podea, lângă uşă.
 Urmă un al doilea „cucurigu”, juna clănţăni din
dinţi, părul roşcat i se ridică măciucă-n cap. La al
treilea cântat, făcu stânga-mprejur şi-şi luă zborul.
Săltându-se în sus, întins orizontal în aer, aidoma
unui cupidon în zbor, Varionuha trecu pe deasupra
mesei şi, plutind alene, ieşi în urma moartei pe
fereastră.
 Un bătrân cu părul alb ca neaua, care nu demult
fusese Rimski, se apropie în fugă de uşă, ridică
siguranţa de la yale şi o luă la goană pe coridorul
întunecos. Ajuns în dreptul scării, gemând de groază,
găsi pe dibuite comutatorul şi-şi lumină drumul. Pe
scară, bătrânul, care se clătina şi tremura ca varga,
se poticni, având impresia că-i căzuse Varionuha în
cap. Ajuns la parter, Rimski îl văzu pe portarul de
serviciu adormit pe un scaun, lângă casă, în vestibul.
Se strecură pe lângă el în vârful picioarelor şi se
furişă până la intrarea principală.
 Afară, în stradă, se simţi oarecum mai uşurat. Îşi
reveni într-atât, încât, apucându-se cu mâinile de
cap, îşi dădu seama că-şi uitase pălăria în cabinet.
 Se înţelege de la sine că nu s-a mai întors s-o ia,
ci, gâfâind, trecu repede strada largă până la celălalt
colţ, unde se afla un cinematograf, în dreptul căruia
clipea o luminiţă palidă, roşiatică. În câteva clipe
Rimski fu lângă cinematograf şi reuşi să pună mâna
pe un taxi. 
 — La rapidul de Leningrad. Ai un bacşiş gras,
spuse el gâfâind şi ţinându-se cu mâna de piept.
 — Mă retrag la garaj, răspunse cu ură şoferul,
întorcându-i spatele.
 Atunci Rimski deschise servieta, scoase din ea
cincizeci de ruble şi le întinse prin geamul deschis
şoferului.
 Peste câteva clipe, maşina zbura ca vântul,
zdrăngănind pe strada Sadovaia. Pasagerul se
zgâlţâia în fundul maşinii şi, în ciobul de oglindă ce
atârna în faţa şoferului, Rimski vedea ba ochii radioşi
ai acestuia, ba pe ai săi, de nebun.
 În dreptul gării, Rimski sări jos din taxi şi strigă
celui dintâi om cu şorţ alb şi număr de hamal, care-i
ieşise în cale:
 — Unul pentru clasa întâi, îţi dau treizeci, spuse
el, scoţând şi mototolind bancnotele din servietă; nu
găseşti a-ntâia — iei a doua, dacă nu — a treia!
 Aruncând o privire la cadranul luminos al
ceasului din gară, hamalul smulse banii din mâna lui
Rimski.
 Peste cinci minute, rapidul zvâcni de sub cupola
de sticlă a peronului şi dispăru în bezna nopţii. O
dată cu el dispăru şi Rimski. 
15. Visul lui Nikanor Ivanovici
 Nu este greu de ghicit că grăsanul cu figura
stacojie, internat în rezerva 119 din clinica de
psihiatrie, era Nikanor Ivanovici Bosoi.
 Nu nimerise chiar de la început la profesorul
Stravinski, ci trecuse în prealabil printr-alt loc. Din
acel loc, Nikanor Ivanovici nu rămase cu cine ştie ce
amintiri. Ţinea minte doar o masă de birou, un dulap
şi o canapea.
 Cei de acolo încercaseră să lege o conversaţie cu
Nikanor Ivanovici, căruia din cauza sângelui urcat la
cap şi a surescitării nervoase i se tulburase vederea,
dar conversaţia a fost ciudată, încâlcită. Mai bine zis,
nu se legă defel.
 Iată prima întrebare adresată lui Nikanor
Ivanovici:
 — Sunteţi Nikanor Ivanovici Bosoi, preşedintele
Comitetului de bloc al imobilului 302 bis de pe
Sadovaia?
 Redăm textual răspunsul lui Nikanor Ivanovici,
care-şi însoţi cuvintele cu un râs înspăimântător.
 — Da, sunt Nikanor, sigur că mă cheamă Nikanor!
Dar nu sunt preşedinte, naiba să mă ia!
 — Cum aşa? Ce vreţi să spuneţi? îl întrebă cu
ochii mijiţi insul.
 — Uite de aia, că dacă eram preşedinte trebuia să
constat din capul locului că el e necuratul! Că deh,
cum vine asta? Pince-nez-ul crăpat, hainele numai
zdrenţe, cum putea el să fie translator pe lângă
străinul acela?
 — Despre cine vorbeşti? se interesă insul.
 — Despre Koroviev! strigă Nikanor Ivanovici, s-a
băgat la noi în bloc, în apartamentul 50. Scrieţi: 
Koroviev! Trebuie prins numaidecât. Scrieţi: scara
şase. Acolo stă.
 — De unde ai luat valuta străină? îl întrebă
cordial insul pe Nikanor Ivanovici.
 — Dumnezeul adevărat, Dumnezeul atotputernic,
rosti Nikanor Ivanovici, el vede tot... aşa-mi trebuie.
În viaţa mea n-am ţinut în mână şi habar n-am avut
cum arată valuta asta! Domnul mă pedepseşte
pentru păcatul meu — urmă cu osârdie Nikanor
Ivanovici, tot descheindu-şi şi încheindu-şi gulerul
cămăşii şi făcându-şi cruce — am luat bani! Da, am
luat, dar de-ai noştri, sovietici! Treceam în cartea de
imobil pe câte unii, contra bani, nu zic nu. Ce-a fost
a fost! Nu mi-e ruşine nici cu Prolejnev, secretarul
nostru, nu mi-e ruşine deloc! S-o spunem pe şleau,
în administraţia blocului toţi sunt hoţi... Dar valută
străină n-am luat.
 Rugat să nu facă pe prostul şi să spună cum
nimeriseră dolarii în canalul de ventilaţie, Nikanor
Ivanovici se trânti în genunchi clătinându-se şi
căscând larg gura, vrând parcă să înghită un calup
din parchet.
 — Uite, dacă doriţi, mugi bătrânul, înghit şi
pământ, dacă am luat?! Cât despre Koroviev — el e
diavolul!
 Orice răbdare are şi margini, şi insul de la masă
ridică tonul, dându-i a înţelege lui Nikanor Ivanovici
că ar fi timpul să înceapă a vorbi ca oamenii.
 În aceeaşi clipă, un urlet sălbatic răsună în
încăperea cu canapea:
 — Uite-l! Uite-l după dulap! vocifera Nikanor
Ivanovici sărind în picioare. Uite-l cum se hlizeşte! Şi
pince-nez-ul lui... Puneţi mâna pe el! Aghesmuiţi
încăperea. 
 Nikanor Ivanovici se făcu alb la faţă. Tremurând,
schiţă semnul crucii în aer, alergă până la uşă, se
întoarse, apoi intona o rugăciune şi, în cele din urmă,
începu să bată câmpii rău de tot.
 Era limpede că nu se putea întreţine cu el nici un
fel de conversaţie. A fost scos afară şi instalat într-o
cameră separată, unde s-a mai potolit oarecum,
mulţumindu-se doar să se roage şi să plângă cu
sughiţuri.
 Desigur, s-a făcut o descindere în Sadovaia, la
apartamentul 50. Dar Koroviev nu a fost găsit şi
nimeni în tot imobilul nu cunoştea şi nu văzuse nici
un Koroviev. Apartamentul ocupat de răposatul
Berlioz şi de Lihodeev, plecat la Ialta, era pustiu, şi în
cabinet, pe uşile dulapurilor, atârnau paşnic sigiliile
intacte. Oamenii plecaseră după cum veniseră,
luându-l însă cu ei pe Prolejnev, secretarul
administraţiei, abătut şi buimac.
 Seara, Nikanor Ivanovici a fost transportat la
clinica lui Stravinski. Acolo îl cuprinse o tulburare
atât de mare, încât trebui să i se facă o injecţie
conform prescripţiei lui Stravinski, şi abia după
miezul nopţii adormi în rezerva 119, scoţând în
răstimpuri un fel de muget gros, de om chinuit.
 Cu cât mai departe însă, cu atât somnul îi
devenea mai uşor. Nu se mai întorcea de pe o parte
pe alta, nu mai gemea, începu să respire uşor şi egal,
şi a fost lăsat singur în salon.
 Atunci Nikanor Ivanovici avu un vis, la baza
căruia, erau, fără doar şi poate, trăirile din acea zi.
Totul începu cu acest vis: nişte oameni cu trompete
de aur în mâini îl duceau, şi foarte solemn, spre nişte
uşi enorme, lăcuite. La aceste uşi, însoţitorii lui 
Nikanor Ivanovici îi cântară un marş, iar din ceruri se
auzi un bas răsunător, care-i spuse vesel:
 — Bine ai venit, Nikanor Ivanovici, predă valuta!
 Mirat la culme, Nikanor Ivanovici văzu deasupra
sa un difuzor negru la culoare. Apoi se pomeni, nu se
ştie de ce, într-o sală de teatru, unde sub tavanul
aurit sclipeau lustre de cristal, iar pe pereţi nişte
aplice. Totul era, cum se cuvine, ca într-un teatru
mic ca dimensiuni, dar foarte somptuos. Se afla o
scenă cu o cortină de catifea trasă, pe fond vişiniuînchis, pe care erau aruncaţi ca nişte steluţe decari
aurii destul de mari, la mijloc trona cuşca sufleorului
şi se afla chiar şi public.
 Îl miră din cale-afară pe Nikanor Ivanovici faptul
că tot acest public era de un singur sex — cel
bărbătesc, şi toţi, fără excepţie, nu se ştie de ce,
purtau bărbi. Afară de asta, te uimea faptul că în sala
de teatru tot acest public şedea pe jos, pe o podea
excelent lustruită şi alunecoasă.
 Simţindu-se timid într-o societate nouă şi
numeroasă, Nikanor Ivanovici, după ce se foi un timp
pe loc, urmă exemplul tuturor celorlalţi şi se aşeză pe
parchet turceşte, găsindu-şi un locuşor între un
bărbos-roşcovan, un tip zdravăn, şi un altul, un
cetăţean palid, năpădit de o claie de păr. Nimeni
dintre cei ce şedeau jos nu dădu atenţie spectatorului
nou-venit.
 Apoi se auzi sunetul lin al unui clopoţel, lumina
se stinse în sală, cortina se dădu în lături şi apăru
scena luminată — cu un fotoliu, o măsuţă, pe care se
afla un clopoţel de aur şi în spate un decor de catifea
neagră.
 Din culise ieşi un artist în smoching, bărbierit şi
pieptănat cu cărare, tânăr, cu nişte trăsături foarte 
plăcute ale feţei. Publicul din sală se învioră, toţi se
întoarseră cu faţa spre scenă. Artistul se apropie de
cuşca sufleorului şi-şi frecă mâinile.
 — Şedeţi? întrebă el cu voce suavă de bariton şi
zâmbi sălii.
 — Şedem, şedem, îi răspunseră în cor tenorii şi
başii din sală.
 — Hm... vorbi îngândurat artistul, şi cum de nu
vă plictisiţi, nu înţeleg! Toţi oamenii umblă acum ca
oamenii pe străzi, se desfată sub razele calde ale
soarelui de primăvară, pe când voi staţi proţăpiţi aici,
în sala asta sufocantă. E chiar atât de interesant
programul? De altfel — fiecare cu ce-i place, încheie
filozofic artistul.
 Apoi îşi schimbă timbrul vocii şi intonaţiile, şi
declară vesel şi răsunător:
 — Aşadar, numărul următor al programului
nostru, Nikanor Ivanovici Bosoi, preşedintele
comitetului de bloc şi responsabilul cantinei dietetice.
II rugăm pe Nikanor Ivanovici!
 Drept răspuns, răsunară aplauze unanime.
Nikanor Ivanovici, mirat, holbă ochii, iar comperul,
acoperindu-şi faţa cu mâna din cauza luminii rampei,
îl găsi printre cei care şedeau pe jos şi-l chemă pe
scenă, cu un gest mângâietor al mâinii. Şi, fără să
ţină minte cum, Nikanor Ivanovici se pomeni pe
scenă. De jos şi din faţă, îl izbi în ochi lumina
lămpilor colorate, din care cauză, sala cu publicul se
prăbuşiră în întuneric.
 — Ei, Nikanor Ivanovici, fiţi pentru noi un
exemplu — îi zise cordial tânărul artist — şi predaţi
valuta.
 Se lăsă o linişte de mormânt. Nikanor Ivanovici îşi
trase răsuflarea şi vorbi încet: 
 — Jur pe Dumnezeul meu că...
 Dar nu apucă să-şi termine fraza că toată sala se
dezlănţui în strigăte de indignare. Nikanor Ivanovici
se fâstâci şi tăcu mâlc.
 — După câte v-am înţeles, vorbi comperul din
nou, aţi vrut să juraţi pe Dumnezeu că nu aveţi
valută, şi se uită cu bunăvoinţă la Nikanor Ivanovici.
 — Întocmai, nu am, îi răspunse Nikanor Ivanovici.
 — Aşa, urmă comperul, dar... iertaţi-mi
indiscreţia, de unde, totuşi, au răsărit cele patru sute
de dolari, găsiţi în W.C.-ul acelui apartament, în care
singurii locatari sunteţi dumneavoastră cu soţia.
 — Sunt vrăjiţi, zise vădit ironic cineva din sala
cufundată în întuneric.
 — Întocmai, sunt vrăjiţi, răspunse sfios Nikanor
Ivanovici în gol, fie artistului, fie sălii întunecate şi
lămuri: Forţa necurată, traducătorul cadrilat i-a
lepădat acolo.
Şi din nou sala urlă indignată. Când se lăsă
liniştea, comperul zise:
 — Iată ce fabule ale lui La Fontaine sunt sortit să
ascult! Uite, voi toţi de aici sunteţi traficanţi de
devize, mă adresez vouă, ca unor specialişti: e cu
putinţă una ca asta?
 — Nu suntem traficanţi de devize, se auziră
glasuri ofensate în diferite colţuri ale sălii teatrului.
 — Mă asociez în totul, zise ferm comperul, şi am
să vă întreb: ce se poate lepăda?
 — Un copil! strigă cineva din sală.
 — Absolut just, confirmă comperul, un copil, o
scrisoare anonimă, o proclamaţie, o maşină infernală,
câte nu se pot lepăda, însă patru sute de dolari
nimeni n-o să lepede, întrucât un asemenea idiot nu 
există şi, adresându-se lui Nikanor Ivanovici,
comperul adăugă trist şi reprobativ:
 — M-ai amărât, Nikanor Ivanovici, şi eu care
speram în dumneata. Aşadar, numărul nostru n-a
ieşit.
 În sală răsună un fluierat la adresa lui Nikanor
Ivanovici.
 — E traficant de devize, strigau în sală, din cauza
unora ca el suferim şi noi nevinovaţii!
 — Nu-l înjuraţi, zise oftând comperul, el se va căi.
Şi; îndreptând spre Nikanor Ivanovici nişte ochi
albaştri plini de lacrimi, adăugă: Ei, du-te, Nikanor
Ivanovici, la locul dumitale.
 După aceea, comperul făcu să sune clopoţelul şi
anunţă cu glas tare:
 — Pauză, nemernicilor!
 Zguduit, Nikanor Ivanovici, care, cu totul pe
neaşteptate pentru el, devenise participant la un
program teatral, se pomeni din nou, pe jos, la locul
lui din sală. Atunci visă că sala s-a cufundat într-un
întuneric beznă şi că pe pereţi răsăriră nişte cuvinte
roşii, de foc: „Predaţi valuta!” Apoi, din nou se dădu
în lături cortina şi comperul invită:
 — Rog să poftească pe scenă Serghei Gherardovici
Duncil.
 Acesta se dovedi a fi un bărbat plăcut la
înfăţişare, de vreo cincizeci de ani, dar cam neglijent.
 — Serghei Gherardovici, i se adresă comperul,
este o lună şi jumătate de când stai aici, refuzând cu
încăpăţânare să predai restul de valută pe care îl mai
ai, în timp ce ţara are nevoie de ea, iar mata nu ai
categoric ce face cu valuta, şi totuşi te încăpăţânezi.
Eşti un intelectual, înţelegi perfect toată situaţia şi
totuşi nu vrei în ruptul capului să-mi vii în ajutor. 
 — Regret, dar nu pot face nimic, întrucât nu mai
am valută, îi răspunse calm Duncil.
 — Atunci, poate mai ai niscai briliante? îl întrebă
comperul.
 — Nu am nici briliante.
 Comperul lăsă capul în jos, dus pe gânduri, apoi
bătu din palme. Din culise ieşi pe scenă o doamnă de
vârstă mijlocie, îmbrăcată după ultima modă, adică
purta un palton fără guler şi o pălăriuţă minusculă.
Doamna avea un aer alarmat, iar Duncil o privi, fără
să mişte nici măcar o sprânceană.
 — Cine e doamna? îl întrebă comperul pe Duncil.
 — E soţia mea, răspunse demn Duncil şi se uită
cu oarecare scârbă la gâtul lung al consoartei.
 — V-am deranjat, madame Duncil, se adresă
comperul doamnei, iată din ce motiv: Am vrut să vă
întrebăm pe dumneavoastră dacă soţul domniei
voastre mai are valută?
 — Păi, atunci, el a predat totul, răspunse
emoţionată madam Duncil.
 — Aşa, zise artistul, ei, dacă-i aşa, aşa să fie. Dacă
a predat totul, noi trebuie neîntârziat să ne despărţim
de Serghei Gherardovici, ce să-i faci! Dacă doriţi,
puteţi părăsi teatrul, Serghei Gherardovici, şi artistul
făcu un gest majestuos.
 Calm şi demn, Duncil se întoarse şi porni spre
culise.
 — Un moment! îl opri comperul. Daţi-mi voie, la
despărţire, să vă arăt încă un număr din programul
nostru. Spunând aceasta, bătu iarăşi din palme.
Cortina neagră din spate se desfăcu şi pe scenă ieşi o
tânără frumoasă, în rochie de bal, care ţinea în mâini
o tăviţă de aur, pe care zăcea un teanc gros, legat cu
o panglică de la bomboane, şi un colier de briliante, 
de la care săreau în toate părţile focuri albastre,
galbene şi roşii.
 Duncil se dădu un pas înapoi şi chipul i se acoperi
cu o paloare cadaverică. Sala amuţi.
 — Optsprezece mii de dolari şi un colier de
patruzeci de mii, în aur — declară solemn comperul
— păstra Serghei Gherardovici în oraşul Harkov, în
apartamentul Idei Herkulanovna Vors, amanta
dumisale, pe care avem plăcerea s-o vedem în faţa
noastră şi care ne-a ajutat foarte amabil să
descoperim aceste tezaure fără preţ, dar inutile în
mâinile unei persoane particulare. Vă mulţumim
foarte mult, Ida Herkulanovna.
 Frumoasa femeie zâmbi, dinţii îi străluciră, iar
genele catifelate tresăriră.
 — Şi sub masca dumitale plină de demnitate, se
adresă comperul către Duncil, se ascunde un
păianjen hrăpăreţ, nemaipomenit, un mincinos şi un
tip care trage pe sfoară. Într-o lună şi jumătate — i-ai
sleit de puteri pe toţi cu încăpăţânarea dumitale
obtuză. Acum du-te acasă, şi acel iad, pe care ţi-l va
face consoarta dumitale, va fi pedeapsa binemeritată.
 Duncil se clătină şi se pare că era să cadă jos, dar
nişte mâini compătimitoare l-au prins din zbor.
Atunci căzu cortina din faţă, disimulându-i pe toţi cei
care se aflau pe scenă.
 Aplauze turbate zguduiră sala atât de tare, încât
lui Nikanor Ivanovici i se păru că în lustre au început
să sară nişte lumini, iar când cortina din faţă se
ridică, pe scenă nu mai era nimeni în afară de
singuraticul comper. El stoarse a doua salvă de
aplauze, salută în dreapta şi în stânga şi vorbi:
 — În persoana acestui Duncil, în faţa voastră s-a
prezentat în programul nostru un măgar tipic. Doar 
am avut plăcerea să vă vorbesc ieri şi să spun că
păstrarea tainică a valutei este un nonsens. Nimeni
nu poate s-o folosească, în nici un fel de împrejurări,
vă asigur. Să-l luăm, de pildă, pe acest Duncil.
Primeşte un salariu frumos şi nu duce lipsă de nimic.
Are un apartament luxos, nevastă şi amantă — o
frumuseţe. Apoi, nu! În loc să trăiască liniştit şi
paşnic, fără nici un fel de neplăceri, predând valuta şi
pietrele preţioase, acest dobitoc hrăpăreţ a reuşit să
fie demascat în faţa tuturor, ba, colac peste pupăză,
s-a pricopsit şi cu o foarte mare neplăcere familială.
Aşadar, cine face cărţile? Nu sunt amatori? în cazul
acesta, numărul următor al programului nostru —
cunoscutul talent dramatic, artistul Kurolesov Savva
Petrovici, special invitat, va interpreta un fragment
din Cavalerul avar de poetul Puşkin.
 Kurolesov cel promis se arătă de îndată, cărnos,
bărbierit, purtând frac şi o cravată albă. Fără nici o
introducere, el făcu o figură posomorită, se încruntă
şi începu să vorbească cu glas lipsit de naturaleţe,
privind cu coada ochiului clopoţelul de aur:
 — Un tânăr pierde-vară aşteaptă întâlnirea cu o
desfrânată vicleană...
Şi Kurolesov istorisi despre el însuşi multe lucruri
urâte. Nikanor Ivanovici îl auzi pe Kurolesov
mărturisind cum a stat în genunchi în faţa lui, în
ploaie, o văduvă nenorocită, urlând, însă inima
artistului a rămas de piatră. Înainte de acest vis,
Nikanor Ivanovici nu cunoştea defel operele poetului
Puşkin, dar pe poet îl cunoştea şi, zilnic, pronunţa de
câteva ori fraze cam de felul următor: „Şi chiria
apartamentului, Puşkin o s-o plătească?” Sau „Becul
de pe scară, deci, Puşkin l-a deşurubat?” „Păcură,
deci, Puşkin are să cumpere?...” 
 Acum, făcând cunoştinţă cu una din operele sale,
Nikanor Ivanovici se întristă, şi-o închipui pe femeia
aceea care stătu în genunchi, cu orfanii ei, în ploaie,
şi gândi, fără să vrea: „E un tip, acest Kurolesov!”
 Acesta însă, cu glasul tot mai tare, continua să se
căiască şi-l încurcă definitiv pe Nikanor Ivanovici,
pentru că la un moment dat începu să se adreseze
cuiva, care nu era deloc pe scenă, şi îşi răspundea în
locul acestui om absent, spunându-şi când ţar, când
baron, când tată, când fiu, când tu, când
dumneavoastră.
 Nikanor Ivanovici înţelese un singur lucru: că
artistul a murit de o moarte năprasnică, strigând:
„Cheile! Cheile mele!” apoi s-a prăbuşit pe podea,
horcăind şi desfăcându-şi cu grijă cravata.
 După ce muri, Kurolesov se ridică, îşi scutură
praful de pe pantalonii de la frac, se înclină, zâmbi cu
un zâmbet fals şi se retrase în aplauze cam sărace.
Iar comperul vorbi aşa: — Am ascultat Cavalerul avar
în interpretarea minunată a lui Savva Petrovici. Acest
cavaler spera că zânele vor alerga la el zbenguindu-se
şi că se vor mai întâmpla multe altele, plăcute, în
acelaşi gen. Dar, după cum vedeţi, nu s-a întâmplat
nimic, n-au alergat la el zânele, iar muzele nu i-au
adus prinosul lor, şi nu a ridicat nici un fel de palate,
ci dimpotrivă, a murit urât de tot, la mama dracului,
de dambla, pe cufărul său, plin de valută şi pietre
preţioase. Vă previn, şi vouă vi se va întâmpla ceva de
acest gen, dacă nu mai rău, în cazul când nu veţi
preda valuta pe care o aveţi!
 Poezia lui Puşkin o fi făcut asemenea impresie,
sau cuvântarea prozaică a comperului, cert e că din
sală răsună deodată un glas ruşinos:
 — Predau valuta. 
 — Vă rog să poftiţi pe scenă, invită amabil
comperul, scrutând cu atenţie sala cufundată în
întuneric. Pe scenă se ivi un cetăţean mic de stat,
blonduliu; judecând după faţă, era nebărbierit cam
de trei săptămâni.
 — Scuzaţi, vă rog, numele dumneavoastră? se
informă comperul.
 — Kanavkin Nikolai, răspunse sfios cel apărut.
 — A! îmi pare foarte bine, cetăţene Kanavkin.
Aşadar?...
 — Predau, zise încet Kanavkin.
 — Cât?
 — Una mie de dolari şi douăzeci de bucăţi a zece.
 — Bravo! Tot ce aveţi?
 Comperul îşi propti privirea drept în ochii lui
Kanavkin, şi lui Nikanor Ivanovici i se păru chiar că
din aceşti ochi ţâşniră nişte raze care-l străpunseseră
pe Kanavkin ca un fel de raze Roentgen. În sală
nimeni nu mai respira.
 — Cred! exclamă, în cele din urmă, actorul,
stingându-şi privirea. Cred! Ochii aceştia nu mint!
Doar de câte ori v-am spus că greşeala voastră de
bază constă în faptul că nu apreciaţi la justa lor
valoare importanţa ochilor omeneşti. Înţelegeţi, limba
poate să ascundă adevărul, dar ochii — niciodată! Vi
se pune deodată o întrebare, dumneavoastră nici nu
tresăriţi, într-o clipă sunteţi stăpân pe
dumneavoastră şi ştiţi ce trebuie să spuneţi ca să
ascundeţi adevărul, şi vorbiţi destul de convingător şi
nu se mişcă nici o cută pe faţa dumneavoastră, dar,
din păcate, adevărul din adâncul sufletului, neliniştit
de întrebare, pentru o clipă sare în ochi, şi totul s-a
terminat! Adevărul a fost văzut, sunteţi prins! 
 Rostind cu mult foc această cuvântare foarte
convingătoare, artistul se interesă duios la Kanavkin:
 — Unde sunt pitiţi?
 — La mătuşă-mea, Porohovnikova, care stă pe
Precistenka.
 — A! Asta-i... staţi un pic... la Klavdia Ilinişna, nui aşa?
 — Da.
 — Ah! da, da, da, da! O căsuţă mică? în faţa
căsuţei o grădiniţă şi un gard de zăbrele? Cum să nu,
ştiu, ştiu! Şi acolo unde i-aţi băgat?
 — În pivniţă, într-o cutie de la Einehm...
 Comperul lovi din palme în semn de uimire.
 — Aţi văzut una ca asta? strigă el amărât, păi
acolo banii ăştia or să prindă mucegai, vor deveni
jilavi. Cum se poate încredinţa valută unor astfel de
oameni? Zău! Întocmai ca nişte copii! Zău aşa!...
 Kanavkin îşi dădu seama că a făcut o gafă şi că e
vinovat şi-şi lăsă în jos capul moţat.
 — Banii, urmă comperul, trebuie păstraţi la banca
de stat, în încăperi speciale uscate şi bine păzite, şi în
nici un caz în beciul mătuşii; unde, în treacăt fie
spus, îi pot deteriora şobolanii! Zău! e ruşinos,
Kanavkin, eşti totuşi un om în toată firea — un adult!
 Kanavkin nu mai ştia unde să se ascundă şi nu
făcea decât să zgândăre cu degetul marginea
surtucului său.
 — Ei, gata, făcu mai blând artistul, cine-şi aduce
aminte de ceva din trecut... şi deodată adăugă pe
neaşteptate: Da, era să uit... ca să fie un singur
drum... să gonim maşina... degeaba... mătuşa asta a
dumitale are şi ea, nu-i aşa?
 Kanavkin, care nu se aştepta la o asemenea
întorsătură, tresări şi în teatru se lăsă tăcerea. 
 — Ei, ei, Kanavkin... zise dojenitor, dar duios
comperul, şi eu, care l-am lăudat! Poftim, nitamnisam a început să dea din colţ în colţ! E stupid,
Kanavkin! Doar adineauri am vorbit despre ochi. Că
doar se vedea după ochi că mătuşa are... Ei, de ce ne
chinuieşti de pomană?
 — Are! strigă voiniceşte Kanavkin.
 — Bravo! răcni comperul.
 — Bravo! răcni înspăimântător sala.
 Când totul se mai potoli, comperul îl felicită pe
Kanavkin, îi strânse mâna, îi propuse să-l ducă în
oraş cu maşina, până acasă, şi cu aceeaşi maşină a
ordonat cuiva din culise să se ducă după mătuşă şi
s-o roage să poftească după program la teatrul de
femei.
 — Da, am vrut să te întreb, mătuşa nu ţi-a spus
unde şi-i ascunde pe ai ei? se interesă comperul,
oferindu-i amabil lui Kanavkin o ţigară şi un chibrit
aprins. Acesta, trăgând din ţigară, zâmbi cam
posomorât.
 — Cred, cred, urmă oftând actorul, această
bătrână zgârie-brânză, nu numai nepotului, dar nici
dracului n-o să-i spună asta! Ei, ce să-i faci? Hai să
încercăm să trezim în ea sentimente omeneşti. Poate
că nu au putrezit încă toate strunele în sufletul ei
meschin. Toate cele bune, Kanavkin!
Şi Kanavkin, fericit, plecă. Comperul se informă
dacă nu mai sunt persoane dornice să predea valută,
dar drept răspuns primi tăcerea.
 — Suciţi oameni, zău aşa! zise artistul dând din
umeri, şi perdeaua îl acoperi.
 Lămpile se stinseră, un timp a fost întuneric, şi,
de departe, răzbea o voce de tenor nervoasă, care 
cânta: „Acolo-s munţi de aur fin şi ei doar mie-mi
aparţin...”
 Apoi, de undeva, de două ori se auziră surd nişte
aplauze.
 — La teatrul de femei chiar acum predă valuta o
dameză, vorbi deodată vecinul bărbos şi roşcat al lui
Nikanor Ivanovici şi, oftând, adăugă: Eh, dacă nu
erau gâştele mele! Ei, omule drag, la Lianozovo am
nişte gâşte năbădăioase, tare mi-e teamă că or să
crape fără mine. Pasăre cu năbădăi, gingaşă, cere
îngrijire... Eh, dacă nu erau gâştele acelea! Pe mine
n-ai să mă uimeşti cu Puşkin... şi bărbosul începu iar
să ofteze.
 Deodată în sală se făcu o lumină orbitoare şi
Nikanor Ivanovici visă că prin toate uşile începură să
se scurgă înăuntru bucătari cu scufii albe pe cap şi
polonice în mâini. Nişte ajutoare de bucătar târâră un
cazan cu supă şi o tavă mare cu pâine neagră, tăiată
felii. Spectatorii se înviorară. Bucătarii veseli se
strecurau prin mulţimea amatorilor de teatru, turnau
supă în castronele şi distribuiau pâine.
 — Luaţi masa, băieţi, prânziţi, strigau bucătarii, şi
predaţi valuta! Ce să staţi degeaba aici? La ce vă
trebuie poşirca asta! Te duci acasă, bei cum trebuie,
iei o gustare, e tare bine! La ce bun, de exemplu, te-ai
instalat aici, tătucă? se adresă lui Nikanor Ivanovici
un bucătar gras, cu gâtul zmeuriu, întinzându-i un
castronel în care plutea singuratică în zeamă o frunză
de varză.
 — Nu am! Nu am! Nu am! striga cu glas
înspăimântat Nikanor Ivanovici, înţelegi, nu am!
 — Nu ai? urlă cu bas ameninţător bucătarul, nu
ai? întrebă el cu glas gingaş de femeie, nu ai, mormăi 
apoi liniştitor, transformându-se în felceriţa
Praskovia Feodorovna.
 Aceasta îl scutura de umăr cu duioşie pe Nikanor
Ivanovici, care gemea în somn. Atunci se topiră
bucătarii şi se nărui teatrul cu cortină cu tot. Printre
lacrimi, Nikanor Ivanovici văzu bine camera sa din
spital şi două persoane cu halate albe, dar nu erau
bucătarii aceia familiari şi obraznici care se bagă în
sufletul oamenilor cu sfaturile lor, ci nişte medici şi
aceeaşi Praskovia Feodorovna, care nu ţinea în mână
un castronel, ci o farfurioară, cu o seringă pe ea,
acoperită cu tifon.
 — Cum vine asta, vorbi amar Nikanor Ivanovici în
timp ce i se făcea injecţia, nu am şi nu am! Să le
predea Puşkin valuta. Eu nu am!
 — Nu ai, nu ai, îl liniştea Praskovia Feodorovna
cea blândă, şi de unde nu-i — nici Dumnezeu nu
cere.
 După injecţie, Nikanor Ivanovici se simţi mai bine
şi adormi, fără nici un fel de vise.
 Dar starea lui de agitaţie se transmise în rezerva
120, unde bolnavul se trezi şi începu să-şi caute
capul, şi în rezerva 118, unde un maestru
necunoscut, cuprins de nelinişte, îşi frângea mâinile,
plin de melancolie, privind luna cu gândul la ultima
şi amarnica noapte de toamnă din viaţa sa, la fâşia
de lumină venind de sub uşa unui subsol şi la părul
acela despletit.
 Din rezerva 118, prin balcon, starea de agitaţie i
se transmise lui Ivan, care se trezi şi izbucni în plâns.
 Medicul însă îi potoli repede pe toţi cei agitaţi, cu
mintea rătăcită, şi somnul începu să-i învăluie
treptat. Ivan aţipi ultimul, la ceasul când peste râu
mijeau zorile. După ce medicamentul i se prelinse 
prin tot corpul, liniştea veni asupra lui ca un val,
acoperindu-l. Îşi simţi trupul mai uşor, iar adierea
caldă a somnului îi mângâie capul. Înainte de-a
adormi de-a binelea, mai auzi, din pădure, ciripitul
păsărilor care vesteau apropierea zorilor. Dar păsările
amuţiră curând, şi Ivan văzu în vis cum soarele sta
să se prăvale peste muntele Golgota, iar muntele era
împresurat de un dublu cordon de soldaţi. 
16. Supliciul
 Soarele sta să se prăvale peste muntele Golgota,
iar muntele era împresurat de un dublu cordon de
soldaţi.
 Pâlcul de călăreţi ce tăiase aproape de prânz calea
procuratorului se îndrepta în trapul cailor spre
Poarta Hebronului. Calea le şi fusese deschisă.
Pedestraşii din cohorta Capadocia împinseseră pe
laturile drumului mulţimea de oameni, asini şi
cămile, iar călăreţii, tropotind şi ridicând trâmbe albe
de praf până la cer, ajunseseră la răscrucea a două
drumuri: cel de sud, către Betleem, şi cel de nordvest, către Jaffa. Călăreţii o luară pe drumul de nordvest. Aceiaşi capadocieni, postaţi din loc în loc pe
marginile drumului, măturaseră din vreme, într-o
parte şi alta, toate caravanele zorite să ajungă la
Yerushalayim în ziua sărbătorii. Mulţimea de pelerini
se îmbulzeau în spatele soldaţilor, lăsându-şi în
părăsire corturile vărgate, pe care le întinseseră la
popasuri, de-a dreptul pe iarbă. Străbătând cam un
kilometru, călăreţii depăşiră cohorta a doua a
Legiunii Fulminanta şi, după alt kilometru,
ajunseseră cei dintâi la poalele Golgotei. Aici
descălecară. Comandantul îi împărţi în cete, care
împresurară poalele colinei joase, lăsând liberă
numai ieşirea la drumul spre Jaffa.
 Nu mult după aceea, ajunse la colină şi cohorta a
doua şi se aşeză de pază, mai sus, încercuind
culmea.
 În sfârşit, sosi şi centuria comandată de MarcusMoartea-Şobolanilor. Soldaţii mărşăluiau pe
marginile drumului, iar între şiruri, pe un car,
escortaţi de garda secretă, erau duşi cei trei osândiţi 
cu tăbliţe albe la gât, pe care sta scris în arameică şi
elină „tâlhar şi răzvrătit”.
 Carul osândiţilor era urmat de altele încărcate cu
stâlpi proaspăt geluiţi şi cu drugi de lemn ţintuiţi
transversal, cu funii, sape, găleţi şi topoare. Pe carele
acestea se aflau şi cei şase călăi. La urmă călăreau
centurionul Marcus, şeful gărzii templului din
Yerushalayim, şi bărbatul cu glugă căruia îi vorbise
în treacăt Pilat în odaia întunecoasă a palatului.
Procesiunea se încheia cu un şir de soldaţi, iar apoi
venea mulţimea — vreo două mii de gură-cască ce
înfruntaseră căldura aceea de iad, dornici să asiste la
interesantul spectacol.
 La aceşti gură-cască din oraş se adăugaseră şi
pelerinii, lăsaţi să treacă în coada procesiunii.
Cortegiul începu să urce pe Golgota în strigătele
ascuţite ale crainicilor care repetau proclamaţia
rostită de Pilat la amiază.
 Călărimea îi lăsă să treacă pe toţi, dar centuria a
doua nu-i lăsă decât pe cei cu rost la ceremonia
supliciului, apoi, cu o manevră rapidă, risipi
mulţimea jur-împrejur pe colină, aşa încât ea se afla
acum strânsă între pedestraşii de pe culme şi
călăreţii de la poale. Oamenii puteau privi supliciul
doar printre rândurile, nu prea dese, de pedestraşi.
 Trecuseră astfel mai bine de două ceasuri de când
începuse urcuşul pe Golgota; soarele scăpata spre
asfinţit, dar căldura se dovedea încă insuportabilă;
pentru soldaţii din ambele cordoane era un chin,
mureau de plictiseală şi-i blestemau în gând pe cei
trei tâlhari, urându-le din suflet să moară cât mai
repede.
 Cu fruntea brobonită şi cămaşa albă întunecată
de sudoare, măruntul comandant al călăreţilor 
înşiraţi la poalele colinei se apropia mereu de
căldarea din piele groasă, aflată la-ndemâna primelor
rânduri, scotea apă în pumni, bea şi-şi uda turbanul.
După ce se mai răcorea puţin, se depărta şi începea
să bată înainte şi înapoi drumul prăfuit ce ducea spre
culme. Lunga lui spadă lovea încălţările de piele
încheiate cu şireturi. Comandantul voia să dea
oamenilor săi un exemplu de tărie; dar fiindu-i milă
de soldaţi, le îngădui să-şi pună în piramidă lăncile şi
să-şi arunce deasupra pelerinele albe. Sub acest soi
de corturi, sirienii se mai putură adăposti de soarele
dogoritor. Găleţile se deşertau văzând cu ochii, astfel
că oştenii din diferite centurii porniseră pe rând să
care apă dintr-o vâlcea de la poalele colinei, unde,
prin valurile de zăduf, la umbra firavă a unor duzi
subţiratici, abia îşi mai ducea zilele un pârâu cu apă
tulbure. Tot acolo, încercând să se adăpostească la
umbra nestatornică a pomilor, stăteau în picioare,
plictisiţi, păzitorii de cai, ţinând de căpestre caii
toropiţi de arşiţă. Lehametea soldaţilor şi ocările lor la
adresa tâlharilor erau de înţeles. Temerile
procuratorului în privinţa unor tulburări ce-ar fi
putut izbucni cu prilejul supliciului în odiosul oraş al
Yerushalayimului nu fuseseră, din fericire, justificate.
Iar când se scurse şi cel de-al treilea ceas al
supliciului, între cele două cordoane — cel de sus,
pedestrimea, şi cel de jos, călărimea — la poalele
colinei nu rămăsese, contrar aşteptărilor, nici măcar
un singur om. Soarele se abătuse dogoritor peste
mulţimea grămădită şi o gonise îndărăt spre
Yerushalayim. Între cordoanele celor două unităţi
romane nu se mai aflau decât doi câini, probabil fără
stăpân, ajunşi cine ştie cum acolo. Dar şi ei erau
potopiţi de căldură şi se lungiseră, cu limbile 
spânzurate şi suflând din greu, fără să dea cea mai
mică atenţie şopârlelor cu spinările verzi, singurele
vietăţi ce nu se temeau de dogoare şi lunecau de colocolo printre bolovanii încinşi şi tulpinile răsucite şi
spinoase ale tufelor lipite de pământ.
 Nimeni nu încercase să-i elibereze pe osândiţi, nici
în Yerushalayimul înţesat de trupe, nici aici, pe
colina împresurată de paza armată; mulţimea se
reîntoarse în oraş, fiindcă, într-adevăr, nu era nimic
deosebit de văzut la acest supliciu, în timp ce acolo,
în cetate, se desfăşurau pregătirile pentru marea
sărbătoare a Paştilor, ce avea să înceapă spre seară.
 Pedestraşii romani din cordonul de sus sufereau
şi mai mult decât călăreţii. Singura învoire la care se
îndurase centurionul lor, Moartea-Şobolanilor, fusese
ca soldaţii să-şi scoată coifurile şi să-şi acopere capul
cu fâşii de pânză muiate în apă, dar să rămână în
picioare şi cu lancea în mână.
 El însuşi, ca şi ceilalţi, cu o pânză pe cap, uscată
însă, se plimba în sus şi în jos, aproape de grupul
călăilor, fără să-şi fi scos măcar de pe tunică
insignele de argint cu capete de lei şi păstrându-şi cu
dârzenie spada şi pumnalul. Soarele cădea drept pe
centurion fără să-l supere parcă, dar la capetele de lei
nu te puteai uita, te orbea scăpărarea argintului ce
părea incandescent.
 Chipul mutilat al centurionului nu exprima nici
oboseală, nici nemulţumire; părea că uriaşul oştean
ar fi fost în stare să umble o zi întreagă aşa cum era,
şi noaptea toată, şi ziua următoare; în sfârşit, atâta
cât ar fi fost nevoie să umble astfel cu mâinile pe
greul centiron, cu plăci de aramă, privind cu aceeaşi
asprime când la stâlpii cu cei osândiţi, când la
soldaţii din cordon, dând deoparte, cu vârful 
încălţării lui prăfuite şi cu aceeaşi indiferenţă,
oseminte omeneşti, albite de vreme sau frânturile de
silex printre care călca.
 Omul cu glugă se aşezase nu departe de stâlpi, pe
un trepied şi stătea într-o molcomă nemişcare; totuşi,
de plictiseală, mai zgâria din când în când cu o
nuieluşă în nisipul încins din dreptul lui.
 Am spus că dincolo de cordonul călăreţilor nu mai
rămăsese suflet de om, dar nu e tocmai aşa. Un om
tot se mai afla acolo, dar nu putea fi văzut de oricine.
Se aşezase nu pe partea drumului unde trecerea
fusese deschisă şi de unde i-ar fi venit mai uşor să
privească supliciul, ci pe versantul de miazănoapte,
acolo unde povârnişul nu era nici lin şi nici accesibil,
ci abrupt, cu gropi în bolovăniş, acolo unde, într-un
prăvăliş, agăţându-se cu sete de pământul arid,
blestemat de ceruri, încerca să mai trăiască un
smochin prăpădit.
 Tocmai sub acel smochin, sub care nu aflai
umbră, se aşezase pe o piatră, chiar de la început,
adică de peste trei ore, singurul spectator, nu
participant, la supliciu. Da, ca să privească supliciul,
omul acela nu-şi alesese locul cel mai bun, ci pe cel
mai rău. Dar şi de aici puteai vedea stâlpii, puteai
vedea printre oştenii de pază cele două pete
strălucitoare de pe pieptul centurionului, şi asta,
pentru un om care dorea să treacă neobservat şi
nimeni să nu-l tulbure, era desigur destul.
 Cam cu patru ore înainte, chiar la începutul
supliciului, omul acela avusese cu totul altă
atitudine, ba chiar ar fi putut fi luat repede la ochi şi
poate tocmai asta îl făcuse să se poarte altminteri
acum, izolându-se. 
 Omul apăruse pentru prima dată printre
întârziaţi, atunci când procesiunea, trecând de
cordonul soldaţilor, abia suise pe culme. Răsufla din
greu şi nu mergea la pas, ci suia în goană colina,
croindu-şi cale cu violenţă prin mulţime, iar când
văzu cum în faţa lui, ca şi a celorlalţi, se-nchide
cordonul, recurse la un şiretlic naiv, prefăcându-se a
nu înţelege strigătele celor ce-i porunceau să se
oprească, şi dădu să se strecoare nebuneşte printre
soldaţi până la locul supliciului, unde tocmai coborau
din car osândiţii. Pentru asta primi în piept o lovitură
grea cu capătul bont al lăncii şi sări înapoi cu un
ţipăt, dar nu din pricina durerii, ci a deznădejdii.
Aruncă spre legionarul care-l lovise o privire tulbure,
şi cu totul indiferentă, aidoma unui om nesimţitor la
durerile fizice.
 Tuşind şi răsuflând din greu, ţinându-se cu mâna
de piept, o luă la goană în jurul colinei, vrând să
găsească pe versantul de miazănoapte vreo spărtură
în cordonul de soldaţi şi să se strecoare până la locul
supliciului. Dar acum era prea târziu, cordonul se
închisese strâns, iar omul, cu chipul schimonosit de
suferinţă, trebui să renunţe la tentativa de a-şi
deschide drum spre carele de unde se descărcau
stâlpii. Această tentativă ar fi putut duce doar la
arestarea lui, ceea ce nu i-ar fi convenit câtuşi de
puţin, mai ales în acea zi.
 Astfel, el se îndreptă spre văgăuna unde era atâta
linişte şi nimeni nu-l putea tulbura.
 Aşezat pe o piatră, omul acela cu barba neagră, cu
ochii arşi de soare şi nesomn, era cuprins de o grea
amărăciune. Suspinând, ba îşi descheia talethl5-ul

5 Pelerină. 
tocit în timpul pribegiei, care din albastru ajunsese
de un cenuşiu murdar, şi-şi dezgolea pieptul lovit de
lance şi îmbâcsit de sudoare; ba, cuprins de un chin
insuportabil, îşi înălţa ochii la cer, urmărind cei trei
vulturi ce se roteau de multă vreme prin văzduh,
presimţind ospăţul ce-i aştepta sau îşi pironea
privirile disperate în pământul galben, cătând la o
ţeastă de câine pe jumătate roasă ori urmărea
şopârlele ce alergau în jurul lui.
 Suferea atât de mult, încât din vreme în vreme îşi
vorbea sieşi cu voce tare:
 — Ah, ce nerod sunt... bolborosea el, legănânduse a jale pe piatră, copleşit de durerea ce-i măcina
inima şi zgâriindu-şi pieptul înnegrit de soare. Nerod
ca o muiere! Laş! Sunt o lepădătură, nu om pe lume!
 Tăcea, îşi lăsa mereu capul în piept; pe urmă,
după ce sorbea puţină apă încropită dintr-o ploscă de
lemn, mai prindea puteri şi apuca ba cuţitul ascuns
la piept, ba o bucăţică de pergament pe care-o avea în
faţă, pe o piatră, lângă un beţigaş de trestie şi o
călimară cu tuş.
 Pe pergament făcuse însemnări:
 „Clipele fug, iar eu, Levi Matei, stau pe Golgota, şi
moartea nu mai vine!”
 Iar mai jos:
 „Soarele cade la apus, şi moartea nu mai vine.”
 Apoi, deznădăjduit, Levi Matei scrise cu vârful
ascuţit al beţigaşului:
 „Doamne! De ce te-ai mâniat pe el? Trimite-i
moartea!”
 După ce scrise aceste cuvinte, începu să suspine
fără lacrimi, zgâriindu-şi din nou pieptul cu unghiile.
 Cauza disperării lui Levi era groaznica nenorocire
ce se abătuse asupra lui Yeshua şi a sa, precum şi 
acea greşeală grozavă pe care o săvârşise, după
credinţa sa, chiar el, Levi. Cu două zile înainte,
Yeshua şi Levi se aflau la Betania, aproape de
Yerushalayim, oaspeţi ai unui grădinar căruia îi
plăceau mult predicile lui Yeshua. Toată dimineaţa
cei doi oaspeţi lucraseră la grădină pe lingă stăpânul
casei şi se gândeau să plece spre Yerushalayim pe
răcoarea serii. Dar, cine ştie de ce, Yeshua se arătă
grăbit, zicând că-l aşteaptă la Yerushalayim o
îndatorire ce nu suferă amânare, iar către prânz
plecase singur. Aici fusese prima greşeală a lui Levi
Matei. De ce, ah, de ce-l lăsase să plece singur?
 În seara aceea lui Matei nu-i mai fu dat să meargă
la Yerushalayim; o boală cumplită îl lovise fulgerător.
Era scuturat de friguri, trupul îi ardea ca focul, dinţii
îi clănţăneau, şi cerea mereu apă.
 Nu se putea mişca. Se trântise pe o cergă în
şopronul grădinarului şi zăcuse până vineri
dimineaţa, când suferinţa îl părăsi, la fel de
neaşteptat precum venise. Deşi era încă slăbit şi-i
tremurau picioarele, Levi, chinuit de presimţirea unei
nenorociri, îşi luase rămas-bun de la stăpânul casei
şi plecase la Yerushalayim, unde prinse de veste că
inima nu-l înşelase, că nenorocirea s-a şi întâmplat.
Se afla în mulţime în clipa când procuratorul rostise
osânda.
 Când osândiţii erau duşi pe munte, Levi Matei
alergă cu mulţimea de curioşi, de-a lungul şirului de
soldaţi, încercând să-i dea de ştire, într-ascuns
măcar lui Yeshua, că el, Levi, se găsea în preajmă-i,
că nu-l părăsise în ultimul drum şi că se ruga din
suflet ca moartea să-l ia pe Yeshua cât mai grabnic.
 Dar Yeshua privea drept înainte, în direcţia spre
care era dus şi, fireşte, nu-l văzu pe Levi. 
 După ce procesiunea străbătuse cam jumătate de
kilometru pe drumul în urcuş, Matei, împins în
mulţime pe lângă şirul de soldaţi, avu o idee simplă şi
genială, şi îndată, cum era iute din fire, începu să se
blesteme că nu-i venise gândul acela mai devreme.
 Soldaţii nu mergeau în şir compact; între ei mai
erau spaţii libere. Cu multă agilitate şi un calcul
precis, putea, aplecându-se, să sară printre doi
legionari, să se repeadă până la car şi să se salte sus.
Arunci Yeshua ar fi fost cruţat de chinuri.
 Ar fi ajuns o clipă, cât să-l lovească pe Yeshua cu
un cuţit în spate, strigându-i: „Yeshua! te scap de
chin şi plec cu tine! Eu, Matei, unicul şi credinciosul
tău ucenic!”
Şi dacă Dumnezeu l-ar fi binecuvântat cu încă o
clipă de libertate, poate ar fi avut timp să se lovească
şi pe el cu cuţitul, evitând astfel moartea pe stâlpul
supliciului. De altfel, acest amănunt îl interesa prea
puţin pe Levi, dăbilarul de altădată. Lui nu-i păsa
cum va muri. Un singur lucru voia el: ca Yeshua,
care în viaţa lui nu făcuse nici cel mai mic rău
nimănui, să scape de cazne.
 Planul era foarte bun, dar Levi nu avea nici un
cuţit asupra lui. Nici bani n-avea.
 Furios pe sine, ieşi din mulţime şi se întoarse în
goană în cetate. În capul lui înfierbântat juca un
singur gând aprins: să-şi procure îndată, prin orice
mijloace, un cuţit şi să ajungă din urmă, la timp,
procesiunea.
 Ajunsese în goană la porţile Yerushalayimului, în
îmbulzeala caravanelor pe care le sorbea cetatea, şi
văzu la stânga lui uşa deschisă a unei mici brutării.
Răsufla din greu după atâta goană pe drumul acela
potopit de arşiţă, dar se stăpâni, intră demn 
înăuntru, salută pe brutăreasa din spatele tejghelei şi
o rugă să-i dea o pâine aşezată tocmai sus de tot,
fiindcă-i plăcea mai mult decât celelalte, iar când
femeia se întoarse cu spatele, înhăţă iute, fără o
vorbă, de pe tejghea, un lucru cum nici n-ar fi visat
mai nimerit: un cuţit de tăiat pâine, ascuţit ca un
brici; apoi se repezi pe uşă afară.
 Câteva clipe după aceea, era din nou pe drumul
Jaffei. Dar procesiunea nu se mai zărea. O luă la
goană. Din vreme în vreme se lăsa să cadă istovit în
praf şi rămânea nemişcat până îi mai venea sufletul
la loc. Zăcea aşa, spre mirarea trecătorilor care se
îndreptau spre Yerushalayim pe jos sau călări pe
asini. Sta întins, ascultând cum i se zbătea inima nu
numai în piept, dar şi în creştet şi-n urechi. După ceşi mai revenea, o lua repede la drum, începea iarăşi
să alerge, dar din ce în ce mai fără vlagă. Când, în
sfârşit, zări lunga procesiune ridicând în depărtare
nori de praf, ea se afla la poalele colinei.
 — O, Doamne!... gemu Levi, înţelegând că nu va
izbuti să ajungă la vreme.
 Când trecu şi al patrulea ceas de supliciu,
chinurile lui Levi atinseră culmea şi îl cuprinse o
aprigă mânie. Ridicându-se de pe piatră, zvârli
cuţitul, pe care acum i se părea că-l furase zadarnic,
lovi cu piciorul în ploscă, lipsindu-se de apă, îşi
smulse din cap kaff6-ul, îşi înfipse unghiile în părul
rar şi începu să se blesteme.
 Se blestema, striga vorbe fără şir, gemea din
adânc şi scuipa, îi hulea pe tatăl şi pe mama sa, care
aduseseră pe lume o asemenea făptură fără minte.

6 Batistă triunghiulară de pus pe cap. 
 Dar cum hula şi blestemele se dovedeau a fi în
van, iar dogoarea nu se potolea, îşi încleştă pumnii
descărnaţi şi, strângând pleoapele, îşi ridică braţele
cu mare obidă la ceruri şi la soarele care luneca tot
mai jos — lungind umbrele şi depărtându-se, ca să
cadă în Mediterană — şi-i ceru lui Dumnezeu să facă
neîntârziat o minune. Îi ceru lui Dumnezeu ca
Yeshua să moară pe dată.
 Când redeschise ochii, văzu că pe colină nimic nu
se schimbase, doar petele de foc de pe pieptul
centurionului se stinseseră. Soarele bătea în spatele
osândiţilor, iar chipul lor era întors către
Yerushalayim. Atunci Levi izbucni într-un strigăt:
 — Dumnezeule, te blestem!
 Cu voce spartă striga că acum vedea nedreptatea
Domnului şi că nici nu se mai gândeşte să creadă în
el!
 — Eşti surd! urla Levi. Dacă n-ai fi surd, m-ai fi
auzit şi i-ai fi luat zilele pe dată!
 Cu pleoapele strânse, Levi aştepta să cadă
trăsnetul ceresc asupra capului său. Dar nu se
întâmplă nimic, şi, fără să-şi deschidă ochii, Levi
continua să profereze împotriva cerului vorbe
muşcătoare şi aprige ocări. Îşi striga amarnica sa
dezamăgire, striga că mai sunt şi alţi dumnezei, şi
alte credinţe. „Da, un alt Dumnezeu n-ar fi îngăduit,
n-ar fi îngăduit niciodată ca un om ca Yeshua să fie
mistuit astfel de soare pe stâlpul supliciului!”
 — M-am înşelat! striga Levi, aproape fără glas.
Eşti Dumnezeul răului! ori poate ochii tăi nu mai văd
nimic de fumul tămâierilor din templu, iar urechile
tale nu mai aud altceva decât osanalele preoţilor! Nu
eşti un Dumnezeu atotputernic! Eşti un Dumnezeu 
negru! te blestem, Dumnezeu al tâlharilor, ocrotitorul
şi duhul lor!
 În clipa aceea, simţi o adiere pe obraz şi un foşnet
sub picioare. Adierea îl atinse din nou, şi atunci,
deschizând ochii, Levi văzu că totul se schimbase în
jur, din pricina blestemelor lui sau poate din alte
pricini. Soarele dispăruse mai-nainte de a ajunge la
mare, unde se cufunda în fiece seară. Îl înghiţise un
nor de furtună, care, ameninţător şi fără odihnă, se
ridica pe cer, la apus. Marginile lui fierbeau într-o
spumă albă, iar pântecele-i negru ca zgura avea
reflexe galbene. Norul tuna surd, din el
desprinzându-se din vreme în vreme fâşii de foc. Pe
drumul Jaffei de-a lungul aridei văi a Gionului, peste
corturile pelerinilor, zburau vârtejuri de praf împinse
de vânt şi ridicându-se în trâmbe. Levi tăcu,
încercând să-şi dea seama dacă furtuna care se va
aşterne peste Yerushalayim va aduce vreo schimbare
în soarta nefericitului Yeshua. Şi îndată, privind
fulgerele ce străpungeau norul, începu să implore ca
trăsnetul să cadă pe stâlpul de supliciu al lui Yeshua.
Privi ros de căinţă către peticul de cer senin pe care
nu-l mâncase încă norul şi unde vulturii se pregăteau
să fugă de furtună: Levi se gândi că s-a grăbit
nebuneşte cu blestemele sale: acum Dumnezeu nu-i
va mai da ascultare.
 Îşi întoarse privirea spre poalele colinei, cu ochii
ţintă la partea unde, în rânduri ordonat rărite,
păzeau călăreţii, şi-şi dădu seama că acolo se
petrecuseră mari schimbări. De pe înălţime izbuti să
vadă mai bine că soldaţii se mişcau şi îşi smulgeau
lăncile înfipte în pământ, îşi aruncau pelerinele pe
spate, în timp ce oamenii de la cai alergau grăbiţi
spre drum, trăgând caii de căpăstru. Era limpede că
ostaşii se pregăteau de plecare. Apărându-se cu
mâna de praful ce-i bătea în faţă, scuipând întruna,
Levi încerca să înţeleagă de ce plecau călăreţii, îşi
ridică ochii mai sus şi distinse o mică siluetă, cu o
hlamidă militară, purpurie, care urca spre locul
supliciului. Atunci presimţirea unui sfârşit fericit
făcu să-i salte inima lui Levi.
 În al cincilea ceas de chin al osândiţilor, urcă pe
colină comandantul de cohortă, sosit călare de la
Yerushalayim, împreună cu însoţitorul său. La un
gest al lui Marcus, şirul de soldaţi se desfăcu, şi
centurionul îl salută pe tribun. Acesta-l luă îndată
deoparte pe Moartea-Şobolanilor şi-i şopti ceva.
Centurionul mai salută o dată şi porni spre grupul
călăilor care se aşezaseră pe pietre sub stâlpii de
supliciu. Tribunul se îndreptă însă spre cel care
şedea pe scăunel, iar acesta se ridică cu veneraţie în
faţa lui. Tribunul îi zise ceva tot în şoaptă, şi amândoi
porniră către stâlpii de supliciu. Îi întovărăşi şeful
gărzii templului.
 Strâmbându-se cu dezgust la zdrenţele murdare
ce zăceau pe jos lângă stâlpi şi în care nu demult
fuseseră înveşmântaţi osândiţii, la lucrurile acelea
refuzate de călăi, Moartea-Şobolanilor chemă pe doi
dintre călăi şi le porunci:
 — Urmaţi-mă!
 De la stâlpul cel mai apropiat venea un cântec
nebunesc şi răguşit.
 Aflat de trei ore răstignit acolo, mâncat de muşte
şi ars de soare, Hestas îşi ieşise din minţi şi acum
îngâna ceva despre struguri; din când în când îşi
clătina capul înfăşurat în turban, şi atunci muştele
se ridicau leneşe de pe faţa lui, ca peste o clipă să se
întoarcă iarăşi. 
 Răstignit pe al doilea stâlp, Dismas suferea mai
rău decât ceilalţi doi, pentru că nu-şi pierduse
cunoştinţa, şi-şi scutura capul repede şi uniform, la
dreapta şi la stânga, ca să-şi lovească umărul cu
urechea.
 Yeshua fusese mai norocos decât ceilalţi doi. Din
primul ceas căzuse în leşinuri, apoi îşi pierduse
cunoştinţa şi rămăsese cu capul atârnat în jos şi
turbanul desfăcut. Astfel, muştele şi tăunii îl
acoperiseră cu totul, şi chipul său nu se mai vedea
sub roitoarea mască neagră. Pe mijloc, pe pântece şi
la subţiori se aşezaseră tăunii şi sugeau din
îngălbenitul trup gol.
 Dând ascultare semnelor făcute de omul cu glugă,
unul dintre călăi luă o lance, celălalt aduse lângă
stâlp o găleată şi un burete. Primul ridică lancea şi
înţepă pe rând braţele lui Yeshua, legate cu funii de
lemnul transversal al stâlpului de supliciu: trupul cu
coastele ieşite în afară avu o tresărire. Călăul îi trecu
vârful lăncii pe pântece. Atunci Yeshua înălţă capul,
şi muştele bâzâitoare se ridicară în zbor,
descoperindu-i chipul umflat de înţepături: un chip
de nerecunoscut.
 Ridicându-şi cu greu pleoapele, Ha-Nozri privi în
jos. Ochii lui, limpezi de obicei, se aburiseră.
 — Ha-Nozri! zise călăul.
 Ha-Nozri îşi muşcă buzele tumefiate şi răspunse
cu o voce răguşită, de tâlhar:
 — Ce vrei? De ce ai venit la mine?
 — Bea! zise călăul; şi buretele muiat în apă se
ridică în vârful lăncii până la buzele lui Yeshua.
Bucuria îi străluci în ochi; îşi lipi buzele de burete şi
începu să sugă apa cu lăcomie.
 De pe stâlpul de alături se auzi glasul lui Dismas: 
 — E nedrept! Şi eu sunt tâlhar, ca şi el!
 Dismas făcu un efort, dar nu se putu mişca;
braţele lui erau legate de lemnul transversal prin trei
noduri strânse. Îşi supse pântecele, unghiile i se
înfipseră în marginile lemnului şi rămase întors către
stâlpul lui Yeshua. Ochii îi ardeau de ură.
 Un nor de praf acoperi atunci locul acela şi se lăsă
un mare întuneric. Când praful se risipi, centurionul
strigă:
 — La al doilea stâlp, gura!
 Dismas tăcu. Yeshua îşi desprinse buzele de
burete, străduindu-se să dea vocii sale o expresie
blândă şi convingătoare, dar nu izbuti şi-l rugă
răguşit pe călău:
 — Dă-i să bea.
 Se făcu tot mai întuneric. Norul acoperise acum
jumătate de cer, abătându-se spre Yerushalayim; nori
albi ca spuma alergau înaintea norului negru, plin de
apă şi de foc. Peste colină săgeta puternic un fulger şi
tună. Călăul luă buretele din lance.
 — Slăveşte-l pe mărinimosul hegemon! şopti el
solemn şi, cu o mişcare uşoară, îl împunse pe Yeshua
în inimă.
 Acesta tresări, şoptind:
 — Hegemon...
 Sângele i se prelinse pe pântece, falca de jos
tresări convulsiv, şi capul îi căzu iarăşi pe piept. La al
doilea tunet, călăul îi dădu să bea lui Dismas şi
repetă aceleaşi cuvinte:
 — Slăveşte-l pe hegemon! apoi îl ucise şi pe el.
 Cu minţile pierdute, Hestas strigă înspăimântat,
văzându-l lângă el pe călău, dar, când buretele îi
atinse buzele, bolborosi ceva şi-l prinse cu dinţii. 
Puţine clipe după aceea şi trupul lui se lăsă în jos, pe
cât îngăduiau funiile strânse.
 Omul cu glugă îl urma pas cu pas pe călău şi pe
centurion; în spatele lor venea şeful gărzii templului.
Oprindu-se la primul stâlp, omul cu glugă îl privi cu
luare-aminte pe Yeshua însângerat, îl atinse cu
mâna-i albă pe picior şi spuse celor ce-l întovărăşeau:
 — E mort.
 Acelaşi lucru se repetă şi lângă ceilalţi stâlpi.
Atunci tribunul făcu un semn centurionului şi,
întorcându-se, începu să coboare colina însoţit de
şeful gărzii templului şi de omul cu glugă. Se lăsa
întunericul, fulgerele brăzdau cerul negru. Acolo
ţâşni focul dintr-o dată, şi strigătul centurionului
„Ridicaţi cordonul!” se înecă în tunet mare.
 Fericiţi, soldaţii începură să alerge în jos pe colină,
punându-şi coifurile.
 Întunericul învălui Yerushalayimul. Ploaia se
dezlănţui violent, prinzându-i pe soldaţi la mijlocul
povârnişului. Apa se revărsa cu atâta putere, încât
soldaţii care alergau spre poalele colinei erau prinşi
de torente. Soldaţii lunecau şi cădeau pe argila udă,
grăbindu-se către drumul drept, de-a lungul căruia,
aproape nevăzuţi sub vălul de apă, mânau spre
Yerushalayim călăreţii, şi ei uzi până la piele. Câteva
clipe după aceea, pe colina fumegând de furtună, de
apă şi de foc, rămăsese un singur om.
 Scuturând cuţitul furat nu în zadar, poticnindu-se
pe pietrele lunecoase, agăţându-se de tot ce-i sta la
îndemână, târându-se în genunchi, el zorea spre
stâlpii de supliciu. Aci dispărea în deplina
întunecime, aci era luminat dintr-o dată de
scăpărarea fulgerelor. 
 Când, în sfârşit, izbuti să ajungă la stâlpi, cu apa
până peste glezne, smulse de pe el taleth-ul rece,
îngreunat de ploaie, rămase doar în cămaşă şi se lipi
de picioarele lui Yeshua. Tăie funiile ce-i legau
gleznele, se urcă pe traversa de jos, îl cuprinse pe
Yeshua în braţe şi-i liberă şi braţele de legăturile
strânse. Trupul gol şi umed al lui Yeshua se prăvăli
peste el, doborându-l la pământ şi strivindu-l sub
greutatea-i. Levi vru să-l salte îndată pe umeri, dar
un gând îl opri. Lăsă acolo jos, în apă, trupul cu
capul căzut pe spate şi braţele desfăcute, şi alergă,
lunecând pe argila moale, spre ceilalţi doi stâlpi. Le
tăie şi celorlalţi funiile, iar cele două trupuri se
prăbuşiră şi ele.
 Peste câteva clipe, pe colină nu mai rămaseră
decât două trupuri şi cei trei stâlpi de supliciu goi.
Apa lovea puternic leşurile. Dar în vremea aceasta, pe
colină nu se mai afla nici Levi, nici trupul lui Yeshua. 
17. O zi agitată
 Vineri dimineaţă, adică a doua zi după
blestematul spectacol, întregul personal de la
„Varietăţi”: contabilul Vasili Stepanovici Lastocikin,
doi socotitori, trei dactilografe, ambele casieriţe,
plasatorii şi femeile de serviciu — într-un cuvânt, toţi
cei prezenţi — în loc să-şi vadă de treabă la posturile
lor, şedeau pe pervazurile ferestrelor dinspre strada
Sadovaia şi se uitau la cele ce se petreceau în
preajma teatrului. Acolo se înghesuiau, pe două
rânduri, mii de persoane făcând coadă. Vârful acestei
cozi se pierdea în Piaţa Kudrinskaia. În capul ei
stăteau vreo douăzeci de speculanţi de bilete prea
bine cunoscuţi în lumea teatrală din Moscova.
 Cei care stăteau la coadă erau teribil de
impacientaţi, atrăgând atenţia trecătorilor ce se
scurgeau grăbiţi prin faţa teatrului şi comentând
povestirile pasionante despre nemaivăzutul program
de magie neagră din ajun. Aceste povestiri îl
tulburară nespus pe contabilul Vasili Stepanovici,
care nu asistase la reprezentaţie. Plasatorii povesteau
fel şi fel de bazaconii; de pildă că, la terminarea
celebrului spectacol, unele cetăţene ar fi alergat în
ţinută indecentă pe stradă, precum şi altele de felul
ăsta. Vasili Stepanovici, om modest şi potolit, clipea
doar din ochi, ascultând relatarea acestor minuni şi
nu ştia deloc ce anume să întreprindă. De făcut
trebuia să facă ceva, şi tocmai el era cel dator să
acţioneze, deoarece rămăsese acum cel mai mare
peste trupa de la „Varietăţi”.
 Pe la zece dimineaţa, coada pe care o formau cei
ahtiaţi după bilete se făcuse atât de stufoasă, încât
vestea ajunse la urechile miliţiei şi, drept urmare, au 
fost trimise cu o uimitoare grabă echipe ecvestre şi
pedestre, care au şi făcut puţină ordine. Şerpuind pe
o lungime de un kilometru, deşi ordonată, coada în
sine constituia o mare ispită, nedumerindu-i profund
pe cetăţenii de pe Sadovaia.
 Toate acestea se petreceau afară, în stradă, dar
lucrurile nu stăteau mai bine nici în incinta teatrului.
Dis-de-dimineaţă au început să sune telefoanele;
sunau în neştire; în cabinetul lui Lihodeev, în al lui
Rimski, la contabilitate, la casierie şi în biroul lui
Varionuha. La început, Vasili Stepanovici mai
răspundea la câte unele, răspundea şi casiera,
bâiguiau ceva în receptor plasatorii, dar de la o vreme
n-au mai răspuns, pentru că la întrebarea unde e
Lihodeev, Varionuha sau Rimski, nu ştiau ce să
spună. Iniţial, au încercat să scape cu „Lihodeev e
acasă”, dar li se riposta că acasă la el se dă
răspunsul „e la «Varietăţi»”.
 O doamnă, adânc tulburată, îl ceru stăruitor pe
Rimski la telefon. A fost sfătuită să telefoneze soţiei
lui; la care vocea de la telefon a răspuns printre
hohote de plâns că e chiar soţia lui Rimski şi că
acesta nu e de găsit nicăieri. A început o adevărată
babilonie. O femeie de serviciu apucase să
povestească tuturor că, intrând în biroul directorului
financiar, găsise uşa vraişte, lumina aprinsă, geamul
dinspre grădină spart, un fotoliu răsturnat, iar în
cameră — nimeni.
 După ora zece dădu buzna în teatru doamna
Rimski. Plângea în hohote, frângându-şi mâinile.
Vasili Stepanovici, năuc, nu ştia ce sfat să-i dea. La
zece şi jumătate sosi miliţia. Prima întrebare, absolut
rezonabilă, suna cam aşa: 
 — Ce se petrece la dumneavoastră, cetăţeni?
Despre ce e vorba?
 Întreaga echipă se trase înapoi, împingându-l în
faţă pe Vasili Stepanovici, palid şi tulburat. Fu nevoit
să spună lucrurilor pe nume, recunoscând că
întreaga conducere, adică directorul teatrului,
directorul financiar şi administratorul, dispăruse şi
nu se ştie unde se află; că, după şedinţa de magie
neagră din ajun, comperul fusese dus la un spital de
psihiatrie şi, în încheiere, califică reprezentaţia din
ajun ca ceva de-a dreptul scandalos.
 După ce hohotele de plâns ale doamnei Rimski
fură pe cât posibil potolite, cei de la miliţie o
expediară acasă, interesându-se îndeaproape de tot
ce istorisise femeia de serviciu cu privire la dezastrul
găsit în cabinetul lui Rimski. Salariaţii au fost rugaţi
să treacă la locurile lor, şi să se apuce de treabă.
Foarte curând apărură în clădirea teatrului
anchetatorii, însoţiţi de un câine-poliţist — un dulău
muşchiulos, cu blana de culoarea scrumului de
ţigară, cu urechile ascuţite şi ochi din cale-afară de
inteligenţi. Numaidecât, printre salariaţii teatrului se
răspândi zvonul că dulăul ar fi celebrul As de Caro.
Comportarea celebrului As îi uimi pe toţi. De îndată
ce năvăli în cabinetul directorului financiar, Asul
începu să mârâie, rânjindu-şi colţii monstruoşi şi
galbeni, apoi se întinse pe burtă şi, cu o oarecare
expresie de tristeţe şi în acelaşi timp de furie în ochi,
se târî spre geamul spart. Învingându-şi frica, sări
deodată pe pervaz şi, repezindu-şi botul ascuţit în
sus, se porni să urle cu furie sălbatică. Refuza să
coboare, mârâia în draci, se zvârcolea, ba chiar
încerca să sară pe fereastră. 
 Dulăul fu scos din cabinet şi lăsat liber în
vestibul, de unde ieşi prin intrarea principală în
stradă şi-i conduse pe cei ce-l urmau la staţia de
taxiuri. Acolo, As de Caro pierdu urma după care se
ţinuse şi fu dus acolo de unde fusese adus.
 Anchetatorii se instalară în cabinetul lui
Varionuha, unde erau chemaţi pe rând toţi salariaţii
de la „Varietăţi” care fuseseră martori la evenimentele
din timpul reprezentaţiei. Trebuie să menţionăm că
anchetatorii întâmpinau la fiece pas greutăţi
neprevăzute. Firul pe care îl ţineau în mână se rupea
mereu.
 Afişe au existat? Au existat, dar peste noapte au
fost lipite altele noi, şi acum puteai să tragi şi cu
tunul că nu găseai nici un afiş! De unde apăruse
magul ăsta? Cine-l cunoaşte? Cu alte cuvinte, fusese
încheiat un contract cu el?
 — Probabil, răspunse Vasili Stepanovici tulburat.
 — Păi, dacă s-a încheiat un contract, el trebuia să
treacă pe la serviciul contabilităţii, nu-i aşa?
 — Negreşit, zise, emoţionându-se şi mai mult,
Vasili Stepanovici.
 — Şi unde-i?
 — Nu-i, răspunse, tot mai palid, Vasili
Stepanovici, desfăcându-şi braţele a nedumerire.
 Într-adevăr, nici în dosarele de la contabilitate,
nici în cele ale directorului financiar şi nici măcar la
Lihodeev sau Varionuha nu se găsi urmă de contract.
 Cum îl cheamă pe acest mag? Vasili Stepanovici
nu ştia. Lipsise în ajun de la reprezentaţie. Plasatorii
nu ştiau, iar casieriţa care vânduse biletele, după ce
încreţi neobosită fruntea şi-şi frământă îndelung
mintea, spuse în cele din urmă:
 — Wo... pare-se, Woland... 
 Sau... poate că nu era Woland? S-ar putea să nu
fie Woland. Nu cumva Valand?
 De la biroul de control al străinilor se răspunse că
nu se ştie nimic despre vreun magician Woland sau
Valand.
 Curierul Karpov le declară anchetatorilor cum că
magul ar fi tras la Lihodeev. Se înţelege că pe dată se
făcu o descindere în apartamentul lui Lihodeev, dar
acolo nu dădură de nici un mag. Nici Lihodeev nu era
acasă. Grunia, femeia de serviciu, lipsea şi ea şi
nimeni nu ştia unde plecase. Nikanor Ivanovici,
preşedintele comitetului de bloc, nu era nici el de
găsit. Tot aşa şi Prolejnev!
 Se petrecea ceva absolut uluitor: dispăruse toată
conducerea teatrului; în ajun avusese loc un
spectacol ciudat şi scandalos, dar cine-l jucase şi cine
pusese totul la cale nu se ştia.
 Între timp, acele ceasornicelor se apropiau de
amiază, ora când trebuia să se deschidă casa de
bilete. Dar despre aşa ceva, bineînţeles, nici nu putea
fi vorba! Pe uşa teatrului fu atârnată imediat o bucată
enormă de carton pe care scria: „Spectacolul de astăzi
se contramandează.” Oamenii care făceau coadă,
îndeosebi cei din faţă, începură să se agite, dar, după
un timp, se potoliră, şi coada porni să se destrame,
aşa că, peste vreo oră, nu mai rămase nici urmă
dintr-însa pe Sadovaia. Anchetatorii plecară pentru
a-şi continua ancheta în altă parte, salariaţii, în afara
celor de serviciu, au fost lăsaţi să plece şi ei, iar uşile
teatrului au fost încuiate.
 Contabilul Vasili Stepanovici avea două sarcini
urgente, în primul rând, trebuia să se ducă la
Comisia de spectacole şi serbări distractive, spre a
prezenta raportul referitor la evenimentele din ajun 
şi, în al doilea rând, să treacă pe la sectorul financiar
pentru spectacole, ca să predea încasările din ajun —
21 711 ruble.
 Om ordonat şi conştiincios, Vasili Stepanovici
împachetă banii în hârtie de ziar, legă pachetul cruciş
cu sfoară, îl vârî în servietă şi, cunoscând la perfecţie
instrucţiunile respective, se îndreptă spre staţia de
taxiuri şi nu spre autobuz sau tramvai.
 De îndată ce şoferii celor trei maşini din staţie
văzură un pasager grăbit, cu o servietă doldora
apropiindu-se de ei, o luară tustrei din loc, chiar de
sub nasul lui, cu maşinile goale, aruncându-i, din
motive necunoscute, priviri răutăcioase.
 Uimit de această împrejurare, contabilul rămase
îndelung încremenit, căutând să găsească o
explicaţie.
 Peste vreo trei minute sosi în staţie o maşină
goală, dar faţa şoferului se strâmbă chiar în clipa în
care-l observă pe client.
 — Liber? întrebă, dregându-şi glasul, uimit, Vasili
Stepanovici.
 — Arătaţi-mi banii, răspunse cu răutate şoferul,
fără să-l privească pe pasager.
 Mirându-se din ce în ce mai mult şi strângând la
subţioară preţioasa servietă, Vasili Stepanovici scoase
din portofel o hârtie de zece ruble şi i-o arătă.
 — Nu merg! i-o reteză acesta.
 — Scuzaţi, vă rog, cum... începu contabilul, dar
şoferul îl întrerupse.
 — Una de trei aveţi?
 Totalmente buimac, contabilul scoase din portofel
două hârtii a trei ruble şi le arătă şoferului.
 — Urcaţi-vă, strigă acesta şi izbi în aparatul de
taxat, gata să-l rupă. Am plecat. 
 — Nu ai rest sau ce? întrebă timid contabilul.
 — Am buzunarul doldora de rest! urlă şoferul, şi
în oglinjoara de la parbriz scânteiară doi ochi
injectaţi. A treia oară mi se întâmplă pe ziua de azi.
La fel au păţit şi alţi şoferi. Un ticălos îmi dă o hârtie
de zece şi-i număr restul — patru ruble şi cincizeci de
copeici. Se dă jos lepădătura. Peste vreo cinci minute,
mă uit la bancnotă, şi ce să vezi? O etichetă de la o
sticlă de apă minerală! (Aici şoferul rosti câteva
cuvinte nepublicabile.) Apoi, un altul, pe Zubovskaia.
Iar una de zece. Îi dau restul — trei ruble. Pleacă.
Bag mâna în buzunar şi dau peste o albină. Hait, şimi înţeapă un deget, afurisita! Fir-ar să fie de... şi
şoferul trânti din nou nişte vorbe de ruşine. Mă uit,
hârtia de zece — ia-o de unde nu-i! Şi aseară la
„Varietăţi”, un... (cuvinte ce nu pot fi reproduse)... o
jigodie de scamator a dat o reprezentaţie cu nişte
hârtii de zece ruble (cuvinte nepublicabile)...
 Contabilul îşi pierdu graiul, se zgribuli tot şi făcu
o mutră, de parcă până şi cuvântul „Varietăţi” l-ar fi
auzit pentru prima dată, gândind în sinea lui:
„Grozave chestii!”
 După ce ajunse la destinaţie şi achită fără
incidente cursa, contabilul intră în clădire şi se
îndreptă pe coridor spre cabinetul şefului respectiv,
dându-şi seama înainte de a ajunge la uşa lui că
nimerise într-o clipă nepotrivită. În cancelaria
Comisiei de vizionare a spectacolelor domnea un
tărăboi fără seamăn. O curieră cu băsmăluţa căzută
pe ceafă, cu ochii holbaţi trecu în goană pe lângă
contabil.
 — Nu-i şi nu-i! Nu este, dragii mei! striga femeia,
adresându-se cuiva; pantalonii şi haina sunt aici, la
locul lor, dar în haină nu-i absolut nimic! 
 Dispăru după uşă, şi în urma ei se auzi de îndată
zgomot de veselă spartă. Din biroul secretariatului
ieşi glonţ şeful sectorului unu al Comisiei — un
cunoscut al contabilului, dar în aşa un hal, încât fără
măcar să-l observe, pieri dintr-o dată.
 Zguduit de cele văzute, contabilul ajunse în faţa
biroului secretariatului — anticamera preşedintelui
Comisiei, unde rămase de-a dreptul stupefiat.
 Dinspre uşa închisă a cabinetului răsuna o voce
ameninţătoare, aparţinând fără doar şi poate lui
Prohor Petrovici, preşedinte Comisiei. „Pesemne că-l
săpuneşte pe vreunu’!” îşi dădu cu părerea contabilul
năucit, dar, aruncând o privire în jur, văzu un alt
tablou: într-un fotoliu, de piele, zăcea cu capul
rezemat de spetează, plângând în hohote nestăvilite
cu o batistă udă în mână şi cu picioarele întinse până
aproape de mijlocul încăperii, secretara personală a
lui Prohor Petrovici, frumoasa Anna Riceardovna.
 Bărbia Annei Riceardovna era mânjită toată cu
roşu de buze, iar pe obrajii ei ca piersica rimelul
lichefiat se prelingea în şiroaie negre.
 Văzându-l pe contabil în uşă, secretara sări în
picioare, se repezi la el, îşi înfipse mâinile în reverele
hainei lui şi începu să-l zgâlţâie:
 — Slavă Domnului! Bine că s-a găsit totuşi un om
curajos! Toţi au luat-o care încotro, ca potârnichile,
toţi l-au trădat! Să mergem, să mergem la el! Nici nu
ştiu ce-i de făcut! Şi, continuând să plângă cu
hohote, îl târî pe contabil în cabinet.
 Cum trecu pragul, contabilul scăpă servieta jos şi
toate gândurile i se învălmăşiră, de parcă s-ar fi
întors cu picioarele în sus. Şi, trebuie s-o
recunoaştem, nu fără temei! 
 La un birou imens, cu o călimară masivă în
mijloc, şedea un costum gol pe dinăuntru şi plimba
pe hârtie un toc cu peniţa uscată, fără cerneală.
Costumul avea cravată, din buzunarul de la piept
ieşea vârful unui stilou, dar deasupra gulerului nu se
afla nici gât, nici cap, şi nici din manşete nu se
vedeau ieşind mâinile. Costumul era cufundat în
lucru şi nu băga în seamă defel harababura care
domnea în jur. Auzind zgomotul uşii deschise,
costumul se lăsă pe speteaza fotoliului şi deasupra
gulerului răsună vocea atât de cunoscută a lui
Prohor Petrovici:
 — Ce-i asta? Doar stă scris pe uşă că nu primesc
pe nimeni! Frumoasa secretară scoase un ţipăt
ascuţit şi, frângându-şi mâinile, strigă:
 — Aţi văzut? Vedeţi? Nu e! Nu mai e! Daţi-mi-l
înapoi, o, daţi-mi-l!
 În clipa aceea cineva îşi strecură nasul pe uşă,
scoase un ţipăt de uimire şi pieri. Contabilul simţi
cum îi tremură picioarele, se aşeză pe marginea unui
scaun, fără să scape din vedere să-şi ridice servieta.
Ţopăind în jurul contabilului, Anna Riceardovna îi
maltrata haina, vociferând:
 — Totdeauna îl opream când drăcuia! Iată unde a
ajuns drăcuind!
 Deodată, frumoasa se repezi la birou şi, cu o voce
muzicală, duioasă, deşi puţin cam nazală din cauza
plânsului, exclamă:
 — Proşa! Unde eşti?
 — Pe cine iei dumneata cu „Proşa”? se informă cu
aroganţă costumul, înfundându-se şi mai mult în
fotoliul său.
 — Nu mă recunoaşte! Pe mine! Vă daţi seama! se
puse iar pe bocit secretara. 
 — Te rog să încetezi cu plânsul la mine în cabinet!
se răsti de data aceasta înfuriat de-a binelea
irascibilul costum în dungi şi trase cu mâneca spre el
un set nou de hârtii, cu intenţia vădită de a pune
rezoluţii pe ele.
 — Nu, nu sunt în stare să văd aşa ceva, e peste
puterile mele! răcni Arma Riceardovna, ieşind ca
vântul din cabinet.
 Contabilul se năpusti şi el în urma ei.
 — Închipuiţi-vă, povestea secretara, tremurând
toată de tulburare şi înfigându-şi din nou mâinile în
mâneca contabilului. Stăteam la biroul meu şi,
deodată, intră un motan. Negru, voinic, o namilă —
cât un hipopotam... Natural, am strigat la el: „zât!”
Motanul o şterse, dar în locul lui intră un grăsan, tot
cu mutră de motan şi-mi spuse: „Ce înseamnă asta,
cetăţeano, iei cu «zât» pe vizitatori?” şi, ţuşti — la
Prohor Petrovici. Mă iau după el, desigur, şi îi strig:
„Ai înnebunit?” neobrăzatul însă se aşază într-un
fotoliu, drept în faţa lui Prohor Petrovici. Dumnealui,
deşi inimă de aur, se enervează uneori. Nu zic ba, şia ieşit din pepeni. E nervos, munceşte enorm, şi s-a
aprins: „De ce intri fără să fii anunţat?” zice. Ăla,
obraznic, închipuiţi-vă, tolănit în fotoliu, zâmbeşte şi
zice: „Am venit să stăm de vorbă. Am cu dumneata o
trebuşoară.” Prohor Petrovici se înfurie şi mai şi:
„Sunt ocupat”, zice. Să vedeţi ce-i răspunde individul:
„N-ai nici o treabă...” Ce spuneţi de una ca asta? Şiatunci, bineînţeles, Prohor Petrovici îşi pierde
răbdarea şi strigă: „Ce înseamnă asta? Afară cu el,
scoateţi-l de aici, lua-m-ar dracii!” Celălalt,
închipuiţi-vă, zâmbeşte şi-i spune: „Să vă ia dracii?
Dacă doriţi, se poate!” Şi deodată — pac! N-am
apucat să zic pâs, mă uit... individul cu mutră de 
motan nu mai e... şi, ce văd? În fotoliu şa... şade... un
costum... He-e-e! începu să urle frumoasa secretară,
căscând larg gura pocită de atâta plâns.
 Se înecă într-un nou val de hohote, îşi trase apoi
sufletul şi începu să îndruge ceva fără noimă:
 — Şi scrie, scrie, scrie mereu! Să înnebuneşti, nu
alta! Vorbeşte la telefon! Da, costumul! Toţi au fugit
care încotro, ca potârnichile!
 Contabilul stătea şi tremura ca varga. Soarta însă
îi veni în ajutor. Sosi miliţia: doi bărbaţi, cu pas calm,
măsurat. Zărindu-i, frumoasa începu să hohotească
şi mai tare, arătând mereu cu mâna spre uşa
cabinetului.
 — Hai să nu mai plângem, cetăţeano, spuse calm
primul bărbat, iar contabilul, simţind că prezenţa lui
e absolut de prisos, o şterse din secretariat şi peste
un minut era afară, în stradă, în cap simţi un fel de
curent de aer, îi vuia ca un horn şi în vuietul acela
desluşi frânturi din cele povestite de plasatori cu
privire la motanul ce participase la reprezentaţia din
ajun. „E-he-he! N-o fi chiar motănelul nostru?”
 Neizbutind să rezolve ce avea de rezolvat la
comisie, conştiinciosul Vasili Stepanovici hotărî să
treacă pe la filiala ei, de pe strada Vagankovo şi, ca să
se mai liniştească, făcu drumul până acolo pe jos.
 Filiala îşi avea sediul într-o vilă cu pereţii coşcoviţi
de vreme, situată în fundul unei curţi, şi era celebră
prin coloanele sale de porfir din vestibul. Dar nu
coloanele îi uimeau în ziua aceea pe vizitatori, ci ceea
ce se petrecea sub ele.
 Câteva persoane încremeniseră locului cu ochii
ţintă la o domnişoară care plângea, la o măsuţă cu
afişe teatrale, pe care le vindea. În momentul acela
domnişoara nu mai oferea nimănui marfa ei spre 
vânzare, ci răspundea cu gesturi deznădăjduite la
numeroasele întrebări compătimitoare. Între timp, de
sus şi de jos, din toate secţiile filialei, se auzeau cel
puţin douăzeci de telefoane răguşite de atâta
zbârnâit.
 După ce mai plânse puţin, domnişoara tresări şi
strigă isteric:
 — Iar mă apucă! şi, aşa, tam-nisam intona cu glas
tremurător de soprană:
Slăvită mare, Baikal mult iubit...
 Curierul, care se arătă pe scară, ameninţă cu
pumnul pe cineva şi o acompanie pe domnişoară, cu
o voce voalată, ştearsă, de bariton.
Vitează corabie, bogat pescuit...
 La vocea curierului se alăturară şi alte voci, mai
îndepărtate. Corul se amplifică, prinse puteri şi, în
cele din urmă, melodia vui în toate colţurile filialei. În
camera de alături, nr. 6, biroul secţiei de calculaţie şi
revizie, se distingea îndeosebi o voce de bas, profundă
şi cam răguşită.
Hei, colo, la vâsle, mai cu inimă, frate!
urla curierul pe scară.
 Lacrimile şiroiau pe obrajii fetei; încerca să
strângă din dinţi, dar gura i se deschidea de la sine,
şi ea continua să cânte cu o octavă mai sus decât
curierul:
De peste deal era voinicul!...
 Pe vizitatorii amuţiţi îi uluia faptul că toţi coriştii,
deşi răspândiţi în diferite colţuri ale filialei, cântau
foarte armonios, ca şi când întregul cor ar fi stat
strâns unit, cu ochii ţintă la un dirijor invizibil.
 Trecătorii de pe stradă se opreau lângă grilaj,
uimiţi de veselia din filială. 
 O dată cu sfârşitul primului cuplet, cântecul
amuţi brusc, ca la semnul unei baghete. Curierul
trase încet o sudalmă şi dispăru.
 Apoi, pe intrarea principală îşi făcu apariţia un
cetăţean într-un pardesiu de sub care ieşeau poalele
unui halat alb. Îl însoţea un miliţian.
 — Luaţi măsuri, domnule doctor, vă implor! strigă
isteric tânăra de la măsuţă.
 Pe palierul scării dădu buzna secretarul filialei,
care, mort, se vede, de ruşine, şi fâstâcit la culme,
rosti bâlbâindu-se:
 — Să vedeţi, tovarăşe doctor, la noi e un caz de
hipnoză în masă... şi e absolut necesar să...
 Nu termină fraza, ci, înecându-se cu propriile-i
cuvinte intonă deodată cu voce de tenor:
Şilka şi Nercinskul...
 — Tâmpitul, izbuti să strige tânăra fată, dar în loc
să explice pe cine înjură, începu cu o ruladă şi se
apucă şi ea să cânte despre Şilka şi Nercinsk.
 — Ţineţi-vă firea! terminaţi cu cântatul! se adresă
doctorul secretarului.
 Se vedea bine că bietul secretar ar fi dat orice să
nu mai cânte, dar nu se putu stăpâni şi, împreună cu
corul, duse până la urechea trecătorilor din stradelă
vestea că:
 „În desiş de codru des, Fiara nu-i dăduse ghes, Iar
în fuga-i de pe urmă, Glonţul nu l-a prins din urmă.”
 După acest cuplet, tânăra primi cea dintâi din
mâna doctorului o doză de valeriană. Apoi, doctorul,
urmându-l pe secretar, alergă la ceilalţi, să-i calmeze
şi pe ei.
 — Scuzele mele, tovărăşico, se adresă deodată
fetei Vasili Stepanovici. Nu cumva a fost pe la
dumneavoastră un motan negru? 
 — Ce motan, dom-le? strigă fata în culmea furiei,
avem un bou la noi la filială, un bou în toată puterea
cuvântului! Apoi adăugă: Lasă-l să audă, am să
povestesc totul!
Şi povesti într-adevăr totul de-a fir-a-păr.
 Din spusele fetei reieşi că şeful filialei orăşeneşti,
suferind de mania organizării a tot felul de cercuri,
„dezorganizase de fapt activitatea cercurilor”.
 — Un mistificator. Îi ducea de nas pe şefi! urla
tânăra. În cursul anului şeful filialei reuşise să
organizeze un cerc pentru studierea operei lui
Lermontov, unul de şah-dame, unul de ping-pong şi
unul de călărie. La vară ameninţa să organizeze un
cerc de canotaj pe apă dulce şi un cerc de alpinism.
Şi iată că astăzi, în pauza de prânz, apare el, şeful...
la braţ cu un ticălos — povestea fata — pripăşit nu se
ştie de unde, îmbrăcat cu nişte pantalonaşi cadrilaţi,
cu un pince-nez crăpat; o mutră pur şi simplu
imposibilă!
 După spusele fetei, şeful îl recomandase pe acesta
tuturor celor ce luau masa la cantina filialei drept un
specialist de vază în organizarea cercurilor de corişti
amatori.
 Chipurile viitorilor alpinişti se întunecară, dar
şeful făcu apel la optimismul lor, iar specialistul mai
glumi, mai făcu vreo câteva spirite şi, jurându-se, îi
încredinţă pe toţi că cercul acesta nu le va răpi mult
din timp, iar roadele se vor culege cu duiumul.
Şi aşa, după cum povestea fata, cei dintâi s-au
repezit să se înscrie, desigur, Fanov şi Kosarciuk,
renumitele „periuţe” ale filialei. Ceilalţi salariaţi,
convingându-se şi ei că n-au nici o scăpare, s-au
înscris până la unul. S-a hotărât ca exerciţiile de
canto să se facă în pauza de prânz, întrucât restul 
timpului era afectat lui Lermontov şi cercului de şahdame. Ca să dea exemplu, şeful spuse că are voce de
tenor. Cele ce-au urmat s-au desfăşurat ca într-un
vis urât. Cadrilatul dirijor-specialist urlă: „Do-mi-soldo!” şi-i scoase pe cei mai timizi, pitiţi în spatele unor
dulapuri, unde încercaseră să scape. Lui Kosarciuk îi
spuse că are o rară ureche muzicală, apoi începu să
se vaiete, să se tânguiască, îi rugă să-i facă pe plac
„bătrânului dirijor de cor”. Pocnindu-şi diapazonul de
degete, îi implora să intoneze „Baikalul”.
 Intonară. Intonară cu toţii. Cadrilatul îşi cunoştea
într-adevăr meseria. După ce au terminat primul
cuplet, dirijorul se scuză spunând că va lipsi „un
minut” şi dispăru. Lumea credea că se va întoarce
într-adevăr după un minut. Dar trecură zece, şi el tot
nu se întoarse. Cei de la filială nu mai puteau de
bucurie, zicându-şi: „A şters-o!”
 Deodată însă începură — aşa, de la sine — să
cânte al doilea cuplet. Toţi se luară după Kosarciuk,
care, deşi poate nu avea o ureche chiar atât de
infailibilă, era totuşi posesorul unei voci de tenor
destul de plăcute. Cântară cupletul, dar pe dirijor, ial de unde nu-i! Apoi se îndreptară fiecare spre locul
de muncă, dar nici n-apucară fiecare să se aşeze bine
pe scaune, că începură să cânte deodată, împotriva
voinţei lor. Încercară să se oprească, aş, de unde, nici
chip! Tăceau vreo două-trei minute, ca apoi s-o ia din
nou de la capăt. Şi iar mai tăceau ce mai tăceau, ca
să izbucnească iarăşi! În cele din urmă, îşi dădură
seama că-i cam albastru! Iar şeful, de ruşine, se
încuie în cabinet!
 Aici povestirea tinerei se întrerupse. Picăturile de
valeriană nu avuseseră nici un efect. 
 Peste un sfert de oră, în faţa grilajului din stradela
Vagankovo traseră trei camioane în care fu îmbarcat
tot personalul filialei, în frunte cu şeful acesteia.
 De îndată ce primul camion ieşi, legănându-se, în
străduţa Vagankovo, salariaţii, stând în picioare şi
ţinându-se unul de umerii celuilalt, îşi deschiseră
gurile şi intonară popularul cântec. Cei din
camioanele următoare se alăturară şi ei corului.
Străbăteau străzile cântând. Trecătorii grăbiţi îi
priveau fără mirare, bănuind că e un colectiv care
pleacă în excursie, undeva, în afara oraşului. Plecau
într-adevăr în afara oraşului, dar nu într-o excursie,
ci la clinica profesorului Stravinski.
 Peste o jumătate de oră, contabilul, care nu mai
ştia unde-i este capul, ajunse la sectorul financiar,
sperând că, în sfârşit, va scăpa de banii statului.
Păţit, aruncă în primul rând pe furiş o privire în sala
prelungă unde, dincolo de geamurile mate, cu
inscripţii aurii, şedeau funcţionarii. Nu descoperi însă
nici un semn de tulburare sau de necuviinţă.
Domnea o linişte perfectă, cum se şi cuvine într-o
instituţie serioasă.
 Vasili Stepanovici îşi strecură capul pe fereastra
ghişeului „Depuneri”, dădu bineţe unui funcţionar pe
care nu-l mai văzuse niciodată şi ceru politicos un
formular.
 — Pentru ce aveţi nevoie de formular? întrebă
funcţionarul de la ghişeu.
 Întrebarea îl miră pe contabil.
 — Vreau să vărs nişte bani. Sunt de la teatrul
„Varietăţi”.
 — Un minut, vă rog, îi răspunse funcţionarul şi,
într-o clipă, trase oblonul. 
 „Curios!” se gândi contabilul uimit pe bună
dreptate. Pentru prima dată în viaţa lui de contabil se
vedea într-o asemenea împrejurare. Toată lumea ştia
perfect cât de greu e să primeşti bani şi câte piedici
poţi întâlni până îi iei. Dar, în cei treizeci de ani de
activitate, nu-i fusese dat să vadă pe cineva refuzând
să primească bani, fie acel cineva o persoană juridică
sau particulară.
 În sfârşit, oblonul fu redeschis şi contabilul se
aplecă din nou peste ghişeu.
 — Aveţi o sumă mare? întrebă funcţionarul.
 — Douăzeci şi una de mii şapte sute unsprezece
ruble.
 — Oho! făcu ironic funcţionarul şi-i întinse un
formular verde.
 Cunoscând bine formalităţile, contabilul îl
completă la iuţeală şi începu să dezlege sfoara de la
pachet. Isprăvind să despăturească hârtia, văzu
negru în faţa ochilor şi mormăi ceva nedesluşit, ca un
om bolnav.
 Pe dinaintea lui pluteau, pestriţe, bancnote
străine de tot felul: teancuri de dolari canadieni, lire
sterline englezeşti, guldeni olandezi, late letone,
coroane estoniene...
 — Iată-l pe unul din panglicarii Teatrului de
varietăţi! se auzi o voce ameninţătoare deasupra
contabilului care îşi pierduse graiul.
Şi, pe loc, Vasili Stepanovici fu arestat. 
18. Vizitatorii ghinionişti
 În timp ce sârguinciosul contabil gonea cu un taxi
ca să ajungă la costumul năzdrăvan care ştia să
scrie, din vagonul nr. 9 de clasa întâi cu locuri
rezervate al trenului de Kiev, printre ceilalţi călători
coborî un bărbat arătos, cu o valijoară de fibră în
mână. Pasagerul nu era altcineva decât Maximilian
Andreevici Poplavski, unchiul răposatului Berlioz,
economist-planificator, care locuia la Kiev pe fosta
stradă Institutskaia. Sosise la Moscova, chemat fiind
printr-o telegramă primită în urmă cu două zile,
seara târziu. Iată conţinutul telegramei:
 „Adineauri am fost tăiat de tramvai la Patriarşie
stop înmormântarea vineri ora 15 stop vino stop
Berlioz.”
 Maximilian Andreevici era considerat, şi pe merit,
drept unul dintre cei mai inteligenţi oameni din Kiev.
Dar chiar şi pe cel mai inteligent om o asemenea
telegramă poate să-l pună în derută. O dată ce omul
telegrafiază că l-a tăiat tramvaiul, e limpede că nu a
fost tăiat mortal. Dar atunci ce rost are aici
„înmormântarea”? Sau poate e în stare gravă şi
prevede că va muri? Posibil, dar această precizare
este cum nu se poate mai ciudată: de unde ştie el că
va fi înmormântat vineri la ora 15? Uluitoare
telegramă!
 Totuşi, oamenii inteligenţi tocmai de aceea sunt
inteligenţi ca să priceapă şi să deznoade lucrurile
încâlcite. Foarte simplu. S-a strecurat o greşeală şi
depeşa a fost transmisă cu sensul iniţial denaturat.
„Am fost” a nimerit, fără îndoială, aici dintr-o altă
telegramă în locul cuvintelor „Berlioz a fost”, iar
„Berlioz” a apărut la sfârşitul telegramei. Această
corectare făcea sensul telegramei clar, deşi, fireşte,
tragic.
 Când se potoli explozia de durere, care o lovise pe
soţia lui Maximilian Andreevici, omul începu de
îndată să se pregătească de plecare la Moscova.
 Se cuvine să dezvăluim o taină a lui Maximilian
Andreevici. Nu se pune la îndoială faptul că-i părea
rău de nepotul soţiei sale, dispărut în floarea vârstei.
Dar, fireşte, ca om practic ce era, îşi dădea seama că
n-ar fi chiar atât de necesară prezenţa lui la
înmormântare. Totuşi, Maximilian Andreevici era
foarte grăbit să plece la Moscova. De ce? Dintr-un
singur motiv. Locuinţa! O locuinţă la Moscova nu e
de lepădat! Din cine ştie ce cauze, Kievul nu-i plăcea
lui Maximilian Andreevici, şi gândul mutării la
Moscova îl rodea atât de mult în ultima vreme, încât
începuse chiar să sufere de insomnie.
 Îl lăsau rece revărsările de primăvară ale Niprului,
când, inundând ostroavele dinspre malul mai scund
al fluviului, apa se contopea cu orizontul. Nu-i
mângâia ochiul nici priveliştea, uluitor de frumoasă,
care se deschidea de la statuia cneazului Vladimir.
Nu-i creştea câtuşi de puţin inima când primăvara,
pe cărăruile pietruite ale colinei Vladimir, prindeau
să joace petele de soare. Nu-i trebuia nimic din toate
acestea, dorea un singur lucru: să se mute la
Moscova.
 Anunţurile date la ziare pentru un schimb de
locuinţă — o oferea pe a lui, de pe strada
Institutskaia din Kiev, contra unui spaţiu mai redus,
la Moscova — nu dăduseră nici un rezultat. Nu găsea
amatori şi, dacă arareori pica vreunul, propunerile
nu erau tocmai onorabile. 
 Telegrama l-a zguduit pe Maximilian Andreevici.
Era o ocazie care ar fi fost păcat să-i scape! Oamenii
practici ştiu că asemenea ocazii nu se repetă.
 Pe scurt, în ciuda oricăror obstacole, trebuia să fie
abil, să pună mâna pe locuinţa de pe Sadovaia, să-l
moştenească pe nepot. Da, era complicat, foarte
complicat, dar aceste complicaţii trebuiau biruite cu
orice preţ. Mult experimentatul Maximilian Andreevici
ştia că pentru aceasta primul pas absolut
indispensabil era înscrierea sa temporară, ca flotant,
în spaţiul nepotului răposat, adică în cele trei camere
ale lui.
 Vineri la amiază, Maximilian Andreevici intra pe
uşa odăii în care îşi avea sediul administraţia
imobilului nr. 302 bis, de pe strada Sadovaia din
Moscova.
 Într-o cameră îngustă, în care pe un perete atârna
o placardă arhaică, reprezentând în câteva tablouri
procedeele folosite pentru readucerea la viaţă a celor
înecaţi, la o masă de lemn simplu, stătea, singur cuc,
un bărbat nebărbierit, de vârstă mijlocie, cu un fel de
nelinişte în ochi.
 — Aş putea să-l văd pe preşedintele comitetului de
bloc? se informă politicos economistul-planificator,
scoţându-şi pălăria şi aşezându-şi valijoara pe un
scaun.
 Această întrebare, după cum s-ar părea
nevinovată, îl amărî, nu se ştie de ce, pe omul de pe
scaun în aşa măsură, încât se schimbă chiar la faţă.
Se uită chiorâş, plin de panică şi mormăi nedesluşit
că preşedintele lipseşte.
 — O fi acasă? întrebă Poplavski. Am o chestiune
urgentă. Omul de pe scaun răspunse iarăşi 
incoerent, dar se putea ghici că preşedintele nu era
acasă.
 — Şi când poate fi găsit?
 Omul nu-i dădu nici un răspuns la această
întrebare, ci, cu un fel de jale, îşi aruncă ochii pe
fereastră.
 „Aha!” îşi zise perspicace Poplavski, şi se interesă
dacă nu poate vorbi cu secretarul.
 Ciudatul personaj de la masă, stacojiu de
încordare, răspundea tot mormăit că şi secretarul
lipseşte, că nu se ştie când vine şi... că e bolnav...
 „Aha!” îşi zise din nou Poplavski şi urmă,
stăruitor, cu glas tare:
 — Totuşi, cineva din comitet trebuie să fie!?
 — Eu, răspunse omul cu glas slab.
 — Vedeţi dumneavoastră, începu răspicat
Poplavski, sunt singurul moştenitor al răposatului
Berlioz, nepotul meu, care a pierit, după cum bine
ştiţi, la Patriarşie prudî, şi sunt dator, conform legii,
să preiau moştenirea care constă din apartamentul
nostru numărul 50...
 — Nu sunt la curent, tovarăşe... Îl întrerupse
omul, abătut.
 — Daţi-mi voie, spuse Poplavski cu glas
răsunător, ca membru în comitetul de bloc sunteţi
obligat...
 La acest punct al conversaţiei, în cameră îşi făcu
apariţia un cetăţean. Văzându-l, omul de pe scaun
îngălbeni.
 — Dumneata eşti Piatnajko, membru al
comitetului de bloc? îl întrebă nou-venitul.
 — Eu, răspunse acesta abia auzit.
 Nou-venitul îi şopti ceva omului de pe scaun, iar
acesta, mâhnit din cale-afară, se ridică, şi peste 
câteva clipe Poplavski se trezi singur în camera goală
a administraţiei.
 „Măi, ce complicaţie! ca un făcut, tocmai acum să
nu fie nici unul care...” gândi cu năduf Poplavski,
străbătând cu pas grăbit curtea asfaltată, ca să
ajungă la apartamentul nr. 50.
 De îndată ce economistul-planificator atinse
soneria, uşa se deschise şi el pătrunse într-un
vestibul cufundat în semiobscuritate. ÎI surprinse
întrucâtva o împrejurare: nu-şi dădea seama cine-i
deschisese. În vestibul, pe un scaun, şedea un motan
negru, uriaş; încolo nu mai era nimeni.
 Maximilian Andreevici tuşi ca să-şi anunţe
prezenţa, se foi pe loc bocănind, şi atunci uşa dinspre
cabinet se deschise, iar în vestibul intră Koroviev.
Maximilian Andreevici se înclină cu politeţe, dar
demn, şi spuse:
 — Mă numesc Poplavski. Sunt unchiul...
 Nu apucă să sfârşească vorba: Koroviev scoase din
buzunar o batistă murdară, îşi afundă nasul în ea şi
începu să plângă.
 — ... răposatul Berlioz...
 — Da, da, sigur! îl întrerupse Koroviev, luându-şi
batista de la nas. De îndată ce v-am văzut, am şi
ghicit cine sunteţi! Din nou, cutremurat de plâns,
începu să strige: Ce nenorocire! Cum a fost cu
putinţă una ca asta?!
 — L-a călcat tramvaiul? întrebă în şoaptă
Poplavski.
 — L-a făcut zob! strigă Koroviev, şi lacrimile
începură să-i curgă de sub pince-nez şiroaie. Zob! Am
fost martor. Mă credeţi, pac! şi capul i s-a dus într-o
parte. Apoi, trosc! — piciorul drept tăiat în două. 
Trosc! — şi cel stâng tăiat în două. Iată unde te aduc
tramvaiele!
Şi, ca şi cum n-ar fi fost în stare să se
stăpânească, Koroviev se izbi cu nasul în perete,
zguduit de plâns.
 Unchiul lui Berlioz fu profund impresionat de
comportarea necunoscutului. „Şi se mai spune că în
secolul nostru nu întâlneşti oameni de inimă!” se
gândi el, simţind că şi pe el îl ustură ochii. În acelaşi
timp, un nor neplăcut îi întunecă sufletul şi, de
îndată, îl străfulgera gândul perfid, dacă nu cumva
acest om de inimă se şi trecuse în cartea de imobil,
ca locatar, în apartamentul răposatului, deoarece au
mai fost pe lume şi astfel de cazuri.
 — Iertaţi-mă, eraţi prieten cu răposatul Mişa?
întrebă el, ştergându-se cu mâneca la ochiul stâng,
uscat, în timp ce cu dreptul îl studia pe Koroviev
răvăşit de o profundă întristare. Dar acesta plângea
atât de amarnic, încât nu puteai înţelege nimic
altceva în afara cuvintelor pe care le repeta întruna:
„Trosc, şi în două!” După ce boci pe săturate,
Koroviev se desprinse în sfârşit de perete şi rosti:
 — Nu, nu mai pot! Mă duc să iau trei sute de
picături de valeriană eterată... şi, întorcând spre
Poplavski o faţă răvăşită de lacrimi, adăugă: Astea-s
tramvaiele!
 — Scuzaţi-mă că vă întreb, dumneavoastră mi-aţi
trimis telegrama? întrebă Maximilian Andreevici,
chinuindu-se să ghicească cine ar putea fi acest
plângăreţ ciudat.
 — El, răspunse Koroviev, şi arătă cu degetul spre
motan. Poplavski holbă ochii, presupunând că nu
auzise bine. 
 — Nu, nu sunt în stare, nu mai pot, continuă
Koroviev smiorcăindu-se. Numai când mi-aduc
aminte: roata i-a venit peste picior... o roată atârnă
zece puduri... Trosc! Mă duc să mă vâr în pat, să
adorm, să uit...
 Spunând acestea, dispăru din vestibul. Motanul
se mişcă, sări de pe scaun, se aşeză pe labele
dinapoi, îşi puse labele dinainte în şolduri, deschise
botul şi spuse:
 — Ei bine, eu am dat telegrama. Altceva ce mai
vrei?
 Maximilian Andreevici simţi cum ameţeşte,
mâinile şi picioarele îi amorţiră, scăpă geamantanul
şi se lăsă pe scaun în faţa motanului.
 — Ţi-am vorbit ruseşte, mi se pare, spuse cu
severitate motanul, altceva ce mai vrei?
 Poplavski însă rămase fără grai.
 — Buletinul de identitate! răcni motanul,
întinzând o labă durdulie.
 Pierzând uzul raţiunii şi văzând înaintea sa doar
cele două scântei arzând în ochii motanului,
Poplavski îşi scoase din buzunar buletinul ca pe un
pumnal. Motanul luă de pe măsuţa de sub oglindă
nişte ochelari cu ramă neagră groasă, şi-i arboră pe
nas făcându-se şi mai impunător; apoi smulse
buletinul din mâna tremurătoare a lui Poplavski.
 „Interesant, oare voi leşina sau nu?”... se gândea
unchiul. De departe, se auzeau smiorcăielile lui
Koroviev, tot vestibulul se umpluse de miros de eter,
valeriană şi încă ceva greţos.
 — Ce secţie ţi-a eliberat documentul? întrebă
motanul, privind atent pagina.
 Dar nu primi nici un răspuns. 
 — Patru sute doisprezece, vorbi pentru sine
motanul plimbându-şi laba pe act şi ţinându-l cu
josul în sus. Păi sigur. Cunosc secţia asta care
eliberează acte la fieşcine. Eu, de pildă, nu l-aş fi
eliberat unui individ ca dumneata; pentru nimic în
lume nu l-aş fi eliberat! Mi-aş fi aruncat mai întâi
ochii pe faţa dumitale şi te-aş fi refuzat. Motanul se
mâniase în asemenea hal, încât trânti actul pe podea.
Participarea dumitale la înmormântare se
contramandează, urmă el pe un ton oficial. Fă bine şi
pleacă acolo unde domiciliezi. Şi răcni spre uşă:
Azazello!
 La această chemare, în vestibul veni în fugă,
strâns într-un tricou negru şi cu un cuţit înfipt la
brâu, un bărbat mic, roşcat, şchiop, cu un clonţ
gălbui ieşind din gură şi cu albeaţă la ochiul stâng.
 Poplavski simţi că se înăbuşă, se ridică şi se dădu
înapoi ţinându-se de inimă.
 — Condu-l, Azazello! porunci motanul, ieşind din
vestibul.
 — Poplavski, spuse încet şi fonfăit bărbatul care
intrase, nădăjduiesc că totul e limpede?
 Poplavski dădu afirmativ din cap.
 — Întoarce-te imediat la Kiev, continuă Azazello.
Stai acolo cuminte, nu crâcni şi mută-ţi gândul; n-ai
să pupi nici un apartament la Moscova. Înţeles?
 Acest pitic, care-l înspăimântase de moarte pe
Poplavski cu clonţul lui, cu cuţitul şi cu ochiul saşiu,
îi ajungea economistului numai până la umăr, dar
acţiona energic şi organizat.
 În primul rând ridică actul şi-l înmână lui
Maximilian Andreevici care-l luă cu o mână vlăguită.
Apoi, numitul Azazello ridică cu o mână
geamantanul, cu cealaltă deschise uşa şi, ţinându-l 
de braţ pe unchiul lui Berlioz, îl conduse pe palier.
Poplavski se sprijini de perete. Fără a avea nevoie de
cheie, Azazello descuie geamantanul, scoase din el,
învelită într-un ziar unsuros, o găină uriaşă friptă, cu
un picior lipsă, şi o puse pe palier. Pe urmă scoase
două rânduri de lenjerie, o curea de ascuţit briciul,
un carnet şi un toc; şi toate acestea le împinse cu
piciorul în casa scării, lăsând pe palier numai găina.
Tot într-acolo zbură şi valiza goală. Se auzi cum se
rostogolea huruind şi, judecând după sunet, îi sărise
capacul.
 Pe urmă, banditul cel roşcat apucă găina de
unicul picior şi izbi atât de straşnic cu ea în
grumazul lui Poplavski, încât trupul găinii se
desprinse şi Azazello rămase numai cu piciorul în
mână. „Totul se învălmăşise în casa Oblonski”, după
cum prea bine s-a exprimat celebrul scriitor Lev
Tolstoi. La fel s-ar fi spus şi în cazul de faţă. Da!
Totul se învălmăşise în ochii lui Poplavski. Văzu un
fel de scânteie prelungă, care apoi luă înfăţişarea
unui şarpe îndoliat ce stinse pentru o clipă lumina
zilei senine de mai, şi Poplavski zbură pe scări în jos,
ţinându-şi în mână documentul.
 Zbură aşa până la prima cotitură, izbi la palierul
următor cu piciorul într-un geam şi se aşeză pe o
treaptă. Pe lângă el trecu, sărind din treaptă în
treaptă, găina fără picioare şi se prăbuşi în casa
scării. Azazello, rămas sus, înfulecă într-o clipă
carnea de pe picior, vârî osul în buzunarul lateral al
tricoului, se întoarse în apartament şi trânti uşa cu
zgomot.
 În vremea aceasta, de jos răsunară paşi. Cineva
urca tiptil treptele. 
 După ce mai parcurse un etaj, Poplavski se aşeză
pe o banchetă de lemn, întâlnită în cale şi-şi trase
răsuflarea.
 Urca un omuleţ în vârstă, pirpiriu, cu o faţă
neobişnuit de tristă, într-un costum de modă veche
din alpaca, cu o pălărie de pai, tare, cu panglică
verde. Se opri lângă Poplavski.
 — Îngăduiţi-mi să vă întreb, cetăţene, se informă
cu tristeţe omul, unde este apartamentul numărul
50?
 — Mai sus, răspunse scurt Poplavski.
 — Cu plăcere vă mulţumesc, cetăţene, spuse omul
la fel de trist şi-şi continuă urcuşul, iar Poplavski
părăsi bancheta, coborând în fugă.
 Se naşte întrebarea: oare nu cumva Maximilian
Andreevici alergă la miliţie să se plângă de bandiţii
care-l atacaseră ziua-nămiaza mare? Nu, în nici un
caz, o putem afirma cu toată tăria. Să intri la miliţie
şi să spui că, vedeţi dumneavoastră, un motan cu
ochelari mi-a descifrat buletinul de identitate, iar mai
apoi un om în tricou, cu un cuţit... Nu, oameni buni,
Maximilian Andreevici era într-adevăr o persoană
inteligentă.
 Ajunse jos şi chiar lângă ieşire zări o a doua uşă
care dădea într-un soi de cămară. Geamul ei era
spart. Poplavski îşi ascunse buletinul în buzunar,
aruncă o privire în jur, nădăjduind să-şi găsească
lucrurile aruncate. Dar nici urmă de ele. Singur se
minună cât de puţină amărăciune îi pricinuia
pierderea, îl preocupa un alt gând interesant şi
ademenitor: să mai verifice încă o dată cu ajutorul
acelui omuleţ apartamentul blestemat. De vreme ce
s-a interesat unde se află, înseamnă că se duce acolo
pentru prima oară. Deci, în momentul de faţă, e gata 
să cadă drept în ghearele bandei care se cuibărise în
apartamentul nr. 50. Ceva îi spunea că omuleţul va
ieşi foarte curând din sus-numitul apartament.
Maximilian Andreevici nu mai intenţiona, fireşte, să
se ducă la înmormântarea nepotului său şi, până la
plecarea la Kiev, era încă destulă vreme. Economistul
aruncă o privire în jur şi se strecură în cămară.
 În timpul acesta, departe, sus, se trânti o uşă. „A
intrat”, îşi zise Poplavski cu o strângere de inimă. În
cămară era răcoare şi duhnea a şoareci şi a cizme.
Maximilian Andreevici se aşeză pe un butuc de lemn
şi se hotărî să aştepte. Avea o poziţie favorabilă: din
cămară se vedea tocmai uşa de la scara a şasea.
 Dar unchiul din Kiev trebui să aştepte mai mult
decât îşi închipuise. În tot timpul acesta, scara
rămase pustie. Se desluşea bine orice se petrecea;
într-un târziu, la etajul patru pocni o uşă. Poplavski
îngheţă. „Da, sunt paşii lui. Coboară”... Se deschise o
uşă cu un etaj mai jos. Paşii se potoliră. Răsună un
glas de femeie. Apoi vocea omului trist, da, era vocea
lui... Se auzi parcă: „Lasă, pentru numele lui
Dumnezeu...” Poplavski îşi lipi urechea de geamul
spart. Auzi un râs de femeie. Paşi repezi şi uşori în
jos. Şi iată apărând un spate de femeie. Cu o poşetă
verde în mână, ieşea din hol în curte. Acum paşii
omuleţului răsunară din nou mai departe. „Ciudat!
Se înapoiază în apartament! Nu cumva face parte şi el
din bandă? Da, se întoarce. Uite, din nou s-a deschis
uşa de sus. Bine, să mai aşteptăm...”
 De data asta n-avu mult de aşteptat. Zgomotul
unei uşi. Paşi. Paşii se sting. Tăcere. Un urlet
desperat. Un mieunat de pisică. Paşi mai repezi,
mărunţi, coborând în jos, în jos, mereu în jos! 
 Poplavski nu aşteptase degeaba. Făcându-şi
semnul crucii şi mormăind ceva, omul cel trist zbura
pe scări, fără pălărie, cu o faţă de nebun, cu chelia
zgâriată şi cu pantalonii complet uzi. Începu să tragă
de clanţa uşii de la ieşire, speriat cum era, nedânduşi seama dacă se deschide în afară sau înăuntru;
apoi, îi veni de hac şi zbură în curte, spre soare.
 Verificarea apartamentului fusese efectuată. Fără
să se mai gândească la nepotul răposat ori la
apartament, cutremurat de gândul primejdiei la care
se expusese, Maximilian Andreevici, şoptind întruna
trei cuvinte: „totu-i limpede, totu-i limpede!”, ieşi fuga
din imobil. Peste câteva minute, troleibuzul îl ducea
pe economistul-planificator spre gara Kiev.
 Câtă vreme economistul stătuse ascuns în
cămară, omuleţului pirpiriu i se întâmplase o istorie
dintre cele mai neplăcute. Era bufetier la Teatrul de
varietăţi, se numea Andrei Fokici Sokov. În timp ce la
teatru avusese loc ancheta, Andrei Fokici se ţinuse la
o parte de evenimente; de remarcat e numai faptul că
devenise mai trist decât era de obicei şi, pe deasupra,
că se informase la curierul Karpov unde trăsese
magul sosit din străinătate.
 Aşadar, după ce se despărţi de economist pe
palier, bufetierul ajunse la etajul patru şi sună la
apartamentul 50.
 I se deschise de îndată, dar bufetierul tresări, se
trase înapoi şi mai zăbovi în prag. Era de înţeles! Îi
deschisese o jună care n-avea nimic altceva pe ea
decât un şorţuleţ cochet de dantelă şi o bonetă albă
pe cap. În picioare, ce-i drept, purta nişte pantofi
aurii. Avea un trup desăvârşit, şi singurul cusur al ei
putea fi considerat doar cicatricea stacojie de la gât. 
 — Intraţi o dată, de vreme ce aţi sunat, spuse
juna pironindu-l pe bufetier cu nişte ochi verzi şi
desfrânaţi.
 Andrei Fokici oftă, clipi şi, scoţându-şi pălăria,
păşi în vestibul. Tocmai atunci, în vestibul sună
telefonul. Punându-şi un picior pe scaun, impudica
subretă ridică receptorul şi spuse:
 — Alo!
 Bufetierul nu ştia unde să-şi ascundă ochii, se
foia de pe un picior pe altul, gândind: „Halal subretă
mai are şi străinul ăsta! Ptiu, ce spurcăciune!” şi, ca
să nu se spurce, privi în lături cam cruciş.
 Întreaga încăpere, spaţioasă şi semiobscură, era
împânzită cu fel de fel de lucruri neobişnuite. Astfel,
pe speteaza unui scaun era aruncată o mantie
îndoliată, căptuşită cu un material purpuriu, pe
măsuţa de la oglindă zăcea o sabie lungă cu mâner
de aur scânteietor. Alte trei săbii cu mânere de argint
stăteau rezemate într-un colţ, tot aşa de firesc, ca
nişte umbrele sau bastoane. Iar pe coarnele de cerb
din perete atârnau berete cu pene de vultur.
 — Da, spuse subreta la telefon. Cum, baronul
Meigel? Vă ascult. Da, domnul artist este acasă
astăzi. Da, va fi bucuros să vă vadă. Da, are oaspeţi...
Frac sau haine negre. Cum? Pe la ora douăsprezece
noaptea. Terminând convorbirea, puse receptorul la
loc şi se adresă bufetierului: Ce doriţi?
 — Trebuie să-l văd negreşit pe cetăţeanul artist.
 — Cum? Chiar pe dânsul în persoană?
 — Pe dânsul, răspunse trist bufetierul.
 — Am să întreb, zise, parcă şovăielnic, femeia şi,
întredeschizând o uşă care dădea în cabinetul
răposatului Berlioz, anunţă: Cavalere, a venit un om 
mărunţel care spune că trebuie să-l vadă negreşit pe
messire.
 — Să intre, răsună din cabinet glasul spart al lui
Koroviev.
 — Poftiţi în salon, spuse juna cu firescul unei
persoane îmbrăcate omeneşte şi, crăpând uşa spre
salon, părăsi vestibulul.
 Intrând unde fusese invitat, bufetierul uită până şi
de treaba pentru care venise, într-atât îl uimi
interiorul camerei. Prin vitraliile ferestrelor mari
(fantezia văduvei bijutierului, dispărută fără urmă),
se prelingea o lumină neobişnuită, ca într-o biserică.
În şemineul străvechi, uriaş, deşi afară era o zi caldă,
de primăvară, duduia un foc viu. În cameră însă nu
era deloc cald; dimpotrivă, când intrai, te izbea o
umezeală de pivniţă. În faţa şemineului, pe o blană
de tigru, şedea un motan negru uriaş, care-şi mijea
blajin ochii, fixând flăcările din şemineu. Mai era
acolo şi o masă: privind-o, bufetierul, om cu frica lui
Dumnezeu, tresări: era acoperită cu un brocart
bisericesc. Pe masă se lăfăiau o mulţime de sticle
burduhănoase, pline de praf şi mucegai. Printre sticle
sclipea un platou, care se vedea bine că era din aur
curat. În faţa şemineului, un individ scund, roşcat,
cu un cuţit la brâu, prăjea câteva bucăţi de carne
înfipte în vârful unei săbii lungi de oţel. Sucul picura
direct în flăcări, iar fumul se pierdea undeva sus,
prin coşul şemineului. Mirosea a friptură, a parfum
foarte tare şi a tămâie, din care cauză bufetierul, care
aflase din ziare despre moartea lui Berlioz şi ştia că
locuise aici, se gândi că se oficiase pesemne un
parastas pentru odihna sufletului celui răposat. Dar
alungă acest gând ca pe ceva lipsit de noimă. 
 Uluit, auzi deodată o voce profundă de bas,
interogativă:
 — Cu ce vă pot fi util?
 În aceeaşi clipă bufetierul descoperi în umbra
încăperii pe cel de care avea nevoie.
 Magicianul stătea tolănit pe un divan jos, imens,
cu o mulţime de perne aruncate ici şi colo.
Bufetierului i se păru că străinul nu avea pe el decât
lenjerie neagră de corp şi pantofi negri cu botul
ascuţit.
 — Sunt, începu cu amărăciune bufetierul,
responsabilul bufetului de la Teatrul de varietăţi...
 Actorul întinse înainte o mână cu degetele
încărcate de pietre scânteietoare, ca şi când ar fi vrut
să oprească vorbele vizitatorului său, şi începu
înflăcărat:
 — Nu, nu, nu! Nici un cuvânt în plus! În nici un
caz, niciodată! N-am să iau în gură nimic de la
bufetul dumitale! Aseară, stimabile, am trecut pe
lângă tejgheaua dumitale şi nu pot uita nici până azi
nisetrul şi brânza! Scumpul meu, brânză de culoare
verde nu există! Te-a păcălit cineva. Brânza trebuie
să fie albă. Da, şi ceaiul?! Nişte lături! Am văzut cu
ochii mei cum o tânără cam murdară turna apă rece
din găleată în uriaşul dumitale samovar, şi în acelaşi
timp clienţii continuau să fie serviţi cu ceai de acolo.
Nu, dragul meu, aşa ceva e inadmisibil.
 — Scuzaţi-mă, vă rog, încercă să riposteze Andrei
Fokici, uluit de acest atac neaşteptat, n-am venit în
problema asta, şi nisetrul n-are nici în clin, nici în
mânecă...
 — Cum adică, nici în clin, nici în mânecă, dacă
era stricat? 
 — Mi s-a trimis la bufet nisetru cu prospeţime de
gradul doi, îi comunică bufetierul.
 — E o prostie, puişorule!
 — Ce e o prostie?
 — Prospeţimea de gradul doi! Prospeţimea poate fi
de un singur fel: un aliment ori e proaspăt, ori nu e.
Dacă nisetrul are prospeţimea de gradul doi,
înseamnă că s-a împuţit.
 — Scuzaţi, vă rog... Începu din nou bufetierul,
neştiind cum să scape de artistul care-i căuta nod în
papură.
 — Nu pot scuza, îi răspunse acesta cu hotărâre.
 — Am venit în altă problemă, îngână amărât de-a
binelea bufetierul.
 — În altă problemă? Ce altă problemă poate să te
aducă la mine? Dacă nu mă înşală memoria, din
persoanele înrudite cu dumneata ca profesie n-am
avut de-a face decât cu o vivandieră, dar şi asta
demult, pe când nici nu erai venit pe lume. Totuşi,
sunt bucuros să te primesc, Azazello! Un taburet
pentru domnul responsabil de bufet!
 Individul care frigea carnea se întoarse,
îngrozindu-l pe bufetier cu colţul lui, şi-i dădu cu
dibăcie unul din taburetele aproape negre, din lemn
de stejar. Alte scaune nu existau în cameră.
 — Vă mulţumesc respectuos, rosti timid
responsabilul şi se lăsă pe taburet. În aceeaşi clipă,
un picior din spate se rupse trosnind, şi bietul
vizitator se prăbuşi, izbindu-se zdravăn cu dosul de
podea. În cădere, agăţă cu piciorul un alt taburet din
faţa lui şi-şi răsturnă peste pantaloni o cupă plină de
vin negru.
 — Vai, nu cumva te-ai lovit? exclamă artistul. 
 Azazello îl ajută pe ghinionist să se ridice şi-i oferi
alt taburet. Cu vocea adânc îndurerată, acesta refuză
propunerea gazdei de a-şi scoate pantalonii pentru ai pune la uscat în faţa focului. Simţindu-se nespus de
stingherit în hainele şi lenjeria ude leoarcă, se aşeză
prevăzător pe al doilea taburet.
 — Îmi place să şed pe scaune joase, urmă artistul.
Nu e nici prea periculos când cazi. Aşadar, ne-am
oprit la nisetru. După cum am mai spus, dragul meu,
prospeţime, prospeţime şi iar prospeţime! aceasta
trebuie să fie deviza fiecărui bufetier. Apropo, n-ai
vrea să guşti...
 La aceste cuvinte, în lumina purpurie a
şemineului, în faţa vizitatorului sclipi o spadă, şi
Azazello puse pe farfuria de aur o bucată sfârâitoare
de carne, apoi o stropi cu zeamă de lămâie şi-i întinse
bufetierului o furculiţă de aur cu doi dinţi.
 — Vă mulţumesc frumos, dar eu...
 — Te rog, te rog să guşti!
 Din politeţe, responsabilul băgă o bucăţică în gură
şi simţi imediat că mestecă ceva într-adevăr foarte
proaspăt şi, îndeosebi, ceva grozav de gustos. Dar,
după ce mestecă bucăţica de carne aromată şi
suculentă, fu cât pe ce să se înece şi să cadă din nou.
Din camera de alături veni în zbor o pasăre mare,
neagră, atingând uşor cu aripa chelia bufetierului. Se
aşeză pe tăblia şemineului alături de ornic. Era o
bufniţă. „Doamne, Dumnezeule! îşi zise Andrei Fokici,
nervos ca toţi bufetierii. Halal apartament, n-am ce
spune!”
 — O cupă de vin? Alb, negru? La ora aceasta ce
vin preferi? Din ce ţară?
 — Vă mulţumesc... nu sunt băutor... 
 — Rău faci! Atunci poate doreşti o partidă de
zaruri? Sau preferi alte jocuri? Domino, cărţi?
 — Nu joc, răspunse, sfârşit, bufetierul.
 — Rău de tot, conchise gazda. Treaba dumitale,
dar după mine, bărbaţii care se feresc de vin, de
jocuri, de compania femeilor frumoase şi de o discuţie
la o masă amicală ascund ceva necurat. Oamenii de
soiul ăsta sau sunt bolnavi, sau mizantropi. Nu-i mai
puţin adevărat că există şi excepţii. Uneori, printre
cei ce au luat cu mine parte la vreun ospăţ s-au aflat
şi ticăloşi notorii!... Aşadar, te ascult.
 — Aseară aţi binevoit să faceţi scamatorii...
 — Eu? sări uimit magicianul. Gândeşte-te ce spui!
Nici nu mi-ar sta bine una ca asta!
 — Vă rog să mă scuzaţi, rosti buimac bufetierul.
Bine, dar... şedinţa de magie neagră...
 — A, da, da! Dragul meu, am să-ţi dezvălui o
taină. Nu sunt deloc artist. Pur şi simplu doream să-i
văd pe moscoviţi în mulţime, şi cel mai comod era s-o
fac la teatru. Ei, şi suita mea — făcu un semn în
direcţia motanului — a organizat acest spectacol; în
ce mă priveşte, eu am stat şi m-am uitat la moscoviţi.
Dar, te rog, nu te schimba la faţă şi spune-mi ce
anume legat de acest spectacol te-a adus la mine?
 — Binevoiţi să vă reamintiţi că printre altele au
căzut din tavan nişte hârtii. Bufetierul coborî vocea şi
privi jenat în jur. Bineînţeles, lumea a sărit buluc să
le prindă. În pauză vine la bufet la mine un tânăr şimi dă o hârtie de zece ruble, la care i-am dat rest opt
ruble şi jumătate. Apoi altul...
 — Tot un tânăr?
 — Nu, unul în vârstă. Apoi un al treilea, al
patrulea... Le-am dat la toţi restul. Azi-dimineaţă
verific casa şi, în loc de bani, dau peste bucăţi de 
hârtie tăiată. Au păgubit bufetul cu o sută nouă
ruble.
 — Vai, vai, vai! se miră actorul. Cum puteau să
creadă că sunt bani adevăraţi? Nici nu concep măcar
că au făcut-o intenţionat!
 Bufetierul aruncă o privire piezişă şi tristă în jur,
fără să scoată o vorbă.
 — Să fi fost nişte escroci? îl întrebă alarmat magul
pe musafir. E posibil ca printre moscoviţi să existe
escroci?
 Drept răspuns, păgubaşul zâmbi cu atâta
amărăciune, încât nu mai încăpea nici o îndoială; da,
printre moscoviţi erau şi escroci.
 — Ce josnicie! se revoltă Woland. Eşti un om
sărac... Nu-i aşa?
 Bufetierul îşi strânse capul între umeri, aşa încât
se vedea limpede că e un om sărac.
 — Cât ai la casa de economii?
 Tonul întrebării era plin de simpatie, totuşi o
întrebare de felul ăsta numai delicată n-o poţi numi.
Bufetierul se fâstâci.
 — Două sute patruzeci şi nouă de mii de ruble, la
cinci case de depuneri, dădu replica din camera
vecină o voce spartă, iar acasă, sub duşumea, încă
două sute monede de aur a câte zece ruble.
 Bufetierul rămase parcă lipit de taburet.
 — Ei, la urma urmei, nu e cine ştie ce sumă, îi
spuse îngăduitor Woland musafirului. Deşi, nici de
banii ăştia nu ai nevoie. Când ai să mori?
 De data aceasta bufetierul se revoltă.
 — Nimeni n-o poate şti, şi pe nimeni nu priveşte.
 — Ţi-ai găsit! „Nimeni n-o poate şti!” se auzi
aceeaşi voce mizerabilă din cabinet. Ce să spun!
Binomul lui Newton, nu alta! Va muri peste nouă
luni, în februarie viitor, de cancer la ficat, la clinica
universitară nr. 1 din Moscova, salonul patru.
 Faţa condamnatului se făcu galbenă ca ceara.
 — Nouă luni... calculă îngândurat Woland. Două
sute patruzeci şi nouă de mii... una peste alta, revine
la douăzeci şi şapte de mii pe lună... cam puţin, dar
dacă duci o viaţă modestă, ajunge... Unde mai pui şi
monedele de aur...
 — De monedele de aur nu se va atinge, se băgă pe
fir aceeaşi voce, care îngheţa inima bufetierului.
După moartea lui Andrei Fokici, casa va fi imediat
demolată, iar monedele găsite sub podea vor fi
expediate la banca de stat.
 — Nici nu te-aş sfătui să te internezi la clinică,
continuă artistul. Ce sens are să mori într-un salon,
în gemetele şi horcăielile unor bolnavi condamnaţi la
moarte? N-ar fi mai bine să faci un chef grozav cu
aceste douăzeci şi şapte de mii şi apoi să iei otravă,
să te muţi pe lumea cealaltă în sunetul strunelor,
înconjurat de femei frumoase, ameţite de vin, şi de
prieteni — oameni de viaţă?
 Viitorul răposat şedea nemişcat. Îmbătrânise din
cale-afară în câteva clipe. Cearcăne vineţii îi umbreau
ochii, obrajii i se scofâlciseră, falca de jos îi atârna.
 — Dar ne-am cam lăsat pradă visării, exclamă
amfitrionul. Să trecem la lucruri concrete. Arată-mi,
te rog, bucăţile dumitale de hârtie.
 Tulburat, bufetierul scoase din buzunar pachetul,
îl desfăcu şi încremeni. În pachet erau bancnote
adevărate de câte zece ruble.
 — Dragul meu, eşti într-adevăr bolnav, spuse
Woland, strângând din umeri.
 Bufetierul, cu un zâmbet dement, se ridică de pe
taburet. 
 — A-a-a... bâlbâi el... dar dacă ele din nou vor...
aia...
 — Hm, căzu pe gânduri artistul. Atunci să treci
din nou pe la noi. Mai pofteşte, sunt bucuros de
cunoştinţă...
 Din cabinet ţâşni Koroviev şi, repezindu-se la
bufetier, îi înşfăcă mâna şi începu să i-o scuture,
rugându-l să transmită tuturor, dar absolut tuturor,
complimente. Năucit de-a binelea, Andrei Fokici o luă
din loc spre antreu.
 — Hella, condu-l pe domnul! strigă Koroviev.
 Din nou roşcata cea despuiată se afla în antreu!
Bufetierul se strecură pe uşă, piuind: „La revedere”,
şi se îndepărtă cu pas de om beat. Coborând scara,
se opri, se aşeză pe o treaptă, scoase pachetul şi-l
verifică. Banii erau la locul lor.
 Tocmai atunci, dintr-un apartament pe acelaşi
palier ieşi o femeie cu o geantă verde. Văzând omul
de pe trepte, care privea tâmp la banii ce-i avea întrun pachet, femeia zâmbi, spunând gânditoare:
 — Ce casă păcătoasă şi la noi... Ăsta s-a
cherchelit dis-de-dimineaţă... geamul de pe scara
noastră iar l-a spart careva!
 Uitându-se însă mai atent la bufetier, adăugă:
 — Tii, ce mai bănet, să-l mănânci cu lingura!...
Mai bine l-ai împărţi cu mine, cetăţene. Ce zici?
 — Pentru numele lui Cristos, lasă-mă în pace!
spuse speriat bufetierul, vârându-şi banii cu
îndemânare în buzunar.
 Femeia izbucni în râs.
 — Lua-te-ar naiba, zgârie-brânză! Am glumit... şi
începu să coboare scara.
 Bufetierul se ridică încet, îşi duse mâna la pălărie
s-o îndrepte şi descoperi cu uimire că n-o mai are pe 
cap. Tare n-ar fi vrut să se mai întoarcă, dar îi părea
rău de pălărie. După o clipă de şovăială, se întoarse
totuşi şi sună la uşă.
 — Ce mai vrei? îl întrebă blestemata de Hella.
 — Mi-am uitat pălărioara... şopti bufetierul
împungându-şi cu degetul chelia. Hella se întoarse cu
spatele spre el. Bufetierul îşi scuipă mental în sân şi
închise ochii. Când îi deschise din nou, Hella îi
întindea pălăria şi o spadă cu mânerul negru.
 — Nu-i a mea... şopti bufetierul, dând la o parte
spada şi punându-şi cu repeziciune pălăria pe cap.
 — Ai venit fără spadă? se miră Hella.
 Bufetierul mormăi ceva şi se repezi pe scară în jos.
Nu-şi dădu seama ce anume, dar îl incomoda ceva în
creştet şi-i era prea cald cu pălăria. O scoase şi sări
în sus de groază, scăpând un ţipăt înfundat. Ţinea în
mâini o beretă de catifea cu o pană ponosită de
cocoş. Îşi făcu semnul crucii. În aceeaşi clipă, bereta
scoase un mieunat, se prefăcu într-un pisoi negru şi,
sărind înapoi pe capul lui Andrei Fokici, îşi înfipse
ghearele în chelia lui. Cu un răcnet desperat,
bufetierul o luă la goană în jos, iar pisoiul se
desprinse de la chelie şi o zbughi pe scară în direcţia
opusă.
 Ieşind la aer, bufetierul străbătu în trap mărunt
drumul până la poartă şi părăsi pentru totdeauna
acel cuib al diavolului — imobilul cu numărul 302
bis.
 Se ştie cu lux de amănunte ce s-a petrecut mai
apoi. Ieşind în goană din gang, aruncă o privire
sălbatică în jur, ca şi când ar fi căutat ceva. Peste
câteva clipe se afla în farmacia de peste drum. Nici napucă să rostească bine:
 — Spuneţi-mi, vă rog... şi farmacista exclamă: 
 — Cetăţene, capul dumitale e numai zgârieturi!
După alte cinci minute, bandajat la cap, bufetierul
află că cei mai buni specialişti în boli de ficat sunt
profesorii Bernadski şi Kuzmin. Interesându-se care e
mai aproape, află, în culmea bucuriei, că profesorul
Kuzmin locuieşte chiar a doua casă de-acolo, într-o
vilişoară albă şi peste încă două minute intra în acea
vilişoară.
 Înăuntru totul era străvechi, dar foarte, foarte
intim. În amintirea bufetierului rămase o dădacă
bătrână, care îi ieşise prima în întâmpinare. Bătrâna
vru să-i ia pălăria, dar, fiindcă nu avea aşa ceva,
plecă molfăind cu gura-i ştirbă.
 În locul ei, lângă oglinda aşezată sub o arcadă, se
afla acum o femeie de vârstă mijlocie, cu halat alb,
care-i declară că nu-l poate înscrie decât pentru ziua
de 19. Bufetierul pricepu pe loc ce are de făcut.
Aruncând o privire stinsă ca de muribund pe sub
arcadă şi văzând că în încăperea ce putea fi numită
camera de aşteptare şedeau trei pacienţi, şopti:
 — Sunt grav bolnav, pe moarte...
 Femeia privi nedumerită capul bandajat al
pacientului si spuse după un moment de ezitare:
 — Dacă-i aşa... şi-l lăsă să treacă pe sub arcadă.
 În aceeaşi clipă, uşa de vizavi se deschise, şi în
cadrul ei străluci un pince-nez de aur. Femeia cu
halatul spuse:
 — Cetăţeni, bolnavul acesta va intra peste rând.
 Nici nu apucă să se dezmeticească bine că se si
trezi în cabinetul profesorului Kuzmin. Camera aceea
prelungă nu avea nimic din aerul înspăimântător,
solemn, al unui cabinet medical. 
 — Ce-aţi păţit? îl întrebă cu vocea caldă profesorul
Kuzmin, privindu-i cu oarecare îngrijorare capul
bandajat.
 — Adineauri am aflat dintr-o sursă sigură,
răspunse bufetierul, examinând cu privirea
sălbăticită o fotografie de grup înrămată, că în
februarie viitor voi muri de cancer la ficat Vă implor,
opriţi evoluţia bolii.
 Profesorul Kuzmin se lăsă pe speteaza înaltă în
stil gotic a fotoliului său de piele.
 — Iertaţi-mă, dar nu vă înţeleg... Aţi fost la vreun
medic? De ce aveţi capul bandajat?
 — Ce medic... Dacă l-aţi fi văzut pe medicul ăsta...
răspunse bufetierul şi începu deodată să clănţăne din
dinţi în ce priveşte capul, daţi-l dracului, n-are nici în
clin, nici în mânecă... Altceva vă rog... Opriţi evoluţia
bolii!...
 — Daţi-mi voie, cine v-a spus asta?
 — Credeţi-l! îl ruga fierbinte bufetierul. Ştie el bine
ce ştie!
 — Nu pricep nimic! spuse profesorul, ridicând din
umeri şi îndepărtându-se cu fotoliu cu tot de masă.
Cum poate să ştie dumnealui când veţi muri? Cu atât
mai mult, cu cât nici nu-i medic!
 — În salonul patru, răspunse bufetierul.
 Profesorul se uită lung la pacient, la capul lui, la
pantalonii uzi, şi-şi spuse: „Asta mai lipsea; e
nebun…”
 — Obişnuiţi să beţi votcă? îl întrebă el
 — În viaţa mea n-am pus votcă în gură.
 Atunci profesorul îl puse să se dezbrace şi să se
culce pe canapeaua rece, tapisată cu muşama. Îi
pipăi burta, şi bufetierul se însenină, întrucât
Kuzmin îi spuse categoric că în prezent, cel puţin în 
clipa de faţă, nu găseşte nici un indiciu de cancer.
Totuşi, dacă lucrurile stau aşa, adică dacă-i e teamă,
dacă a dat peste un şarlatan care l-a băgat în
sperieţi, trebuie să facă toate analizele...
 Profesorul umplu câteva foi de hârtie, explicându-i
unde să meargă şi ce să ducă. Afară de asta, îi dădu
un bilet către profesorul-neuropatolog Bourre,
spunând pacientului că sistemul lui nervos este
complet zdruncinat.
 — Cât vă datorez, domnule profesor? întrebă
bufetierul cu o voce duioasă şi tremurătoare, scoţând
un portofel umflat doldora.
 — Cât doriţi, răspunse sec şi scurt profesorul.
 Pacientul scoase treizeci de ruble şi le puse pe
masă, apoi, pe neaşteptate, puse încetişor, cu o
mişcare felină, peste bancnote, un fişic zăngănitor,
învelit într-o hârtie de ziar.
 — Ce-nseamnă asta? întrebă Kuzmin, răsucinduşi mustaţa.
 — Vă rog să primiţi, cetăţene profesor, şopti el, vă
implor, opriţi evoluţia cancerului.
 — Să-ţi iei imediat aurul de-aici, spuse profesorul
mândru de el. Mai bine ţi-ai îngriji nervii. Chiar
mâine să-ţi duci urina la analiză, să nu bei mult ceai,
iar mâncarea să fie complet nesărată.
 — Nici în supă să nu pun sare?
 — Nicăieri, îi ordonă Kuzmin.
 — O-of! exclamă întristat bufetierul şi, privindu-l
duios pe profesor, strânse aurul şi o luă spre uşă dea-ndăratelea.
 În seara aceea profesorul nu avusese prea mulţi
pacienţi; când pogorî amurgul, plecă şi ultimul dintre
ei. Scoţându-şi halatul, aruncă o privire spre locul 
unde bufetierul lăsase banii şi, în loc de bancnote,
văzu trei etichete de la şampania „Abrau-Dursot”.
 — Dracu ştie ce-o mai fi şi asta! bolborosi Kuzmin
târându-şi poalele halatului pe podea şi pipăind
hârtiile. Pesemne că ăsta nu-i numai schizofrenic, ci
şi escroc! Nu înţeleg ce a vrut de la mine?
Recomandaţie scrisă pentru analiza urinei? M-aş
mira! Vai, vai, vai! O fi furat paltoanele! Profesorul se
năpusti în antreu, aşa cum era, cu halatul îmbrăcat
numai pe o mână. Xenia Nikitişna! strigă el strident.
Vezi dacă nu lipseşte vreun palton.
 Paltoanele erau la locul lor. În schimb, când
profesorul, revenit în cabinet, îşi lepădă în sfârşit
halatul de pe el şi aruncă o privire spre birou —
încremeni şi-şi simţi picioarele ţintuite parcă de
parchet. Pe locul unde se găseau etichetele şedea un
pisoi negru, mic şi orfan, cu un botişor trist,
mieunând deasupra unei farfurioare cu lapte.
 — Daţi-mi voie, a-asta ce-o mai fi? Asta întrece...
şi Kuzmin îşi simţi ceafa ca un sloi de gheaţă.
 La strigătul stins şi jalnic al profesorului, veni în
fugă Xenia Nikitişna care-l calmă pe loc, spunându-i
că, fără doar şi poate, careva dintre pacienţi lăsase
pisoiul acolo, şi că în lumea profesorilor se întâmplă
frecvent asemenea lucruri.
 — Probabil că o duc greu, explică ea, pe când noi,
desigur... S-au apucat să-şi dea cu presupusul care
anume dintre pacienţi abandonase pisoiul. Bănuiala
căzu pe bătrânica cu ulcer la stomac.
 — Ea, fără-ndoială, declară convinsă Xenia
Nikitişna. Ce-o fi zis bătrâna: Tot trebuie să mor,
păcat de pisic...
 — Bine, bine! striga Kuzmin. Dar laptele?
Farfurioara! Tot ea le-a adus? 
 — Laptele l-o fi adus în sticluţă şi aici l-o fi turnat
în farfurioară, explică Xenia Nikitişna.
 — În orice caz, ia de-aici pisoiul şi farfurioara,
spuse Kuzmin, conducând-o pe Xenia Nikitişna până
la uşă. Când se întoarse, situaţia era schimbată.
 Atârnându-şi halatul în cui, profesorul auzi de
afară hohote de râs. Privind pe fereastră, rămase
năuc. Prin curte fugea spre căsuţa de vizavi o
doamnă îmbrăcată numai în cămaşă. Profesorul o
cunoştea şi-i ştia numele. Se numea Măria
Alexandrovna. În curte, un băiat se prăpădea de râs.
 — Ce-i asta? zise dispreţuitor Kuzmin.
 Imediat, în camera de alături, ocupată de fiica
profesorului, patefonul începu să cânte foxtrotul
„Halleluiah”, şi, în aceeaşi clipă, profesorul auzi în
spatele său un ciripit de vrabie. Se întoarse şi văzu
un vrăbioi mare săltând pe birou.
 „Hm... trebuie să-mi păstrez calmul!” îşi propuse
profesorul. „O fi intrat când m-am îndepărtat de
fereastră. Totul e-n ordine!” hotărî el, simţind
dimpotrivă că totul e într-o dezordine cumplită şi
asta, fără îndoială, mai ales din cauza acestui vrăbioi.
Privindu-l mai atent, profesorul se convinse din capul
locului că vrăbioiul nu e unul obişnuit. Parşivul se
lăsa pe picioruşul stâng, dansa foxtrot în sunetele
patefonului, ca un om beat lângă tejghea, şi se
obrăznicea în fel şi chip, privindu-l cu impertinenţă
pe profesor.
 Mâna profesorului se lăsă pe telefon. Se pregătea
să-l întrebe pe colegul său de promoţie, Bourre, ce
semnificaţie poate avea apariţia unui vrăbioi din ăsta,
când ai şaizeci de ani şi, pe deasupra, mai suferi şi de
ameţeli? 
 Între timp, vrăbioiul se aşeză pe călimara primită
cadou de către profesor, se găinăţă în ea (nu glumesc
deloc!), se avântă în sus, rămase atârnat în aer, apoi,
luându-şi elan, se repezi cu ciocul său dur ca oţelul
în geamul fotografiei cu promoţia de absolvenţi ai
anului 1894, îl făcu ţăndări şi numai după aceea îşi
luă zborul pe fereastră.
 Profesorul se răzgândi şi, în loc să-i telefoneze
colegului său Bourre, telefonă la „Serviciul lipitori”,
spunându-şi numele şi titlul şi rugând să i se trimită
neîntârziat acasă nişte lipitori. Puse receptorul la loc
şi, întorcându-se cu faţa spre birou, scoase un urlet.
La birou şedea, cu boneta pe cap, o infirmieră, ţinând
în mână o geantă pe care scria „Lipitori”. Profesorul
porni să urle şi mai sălbatic: femeia avea o gură de
bărbat, căscată şi strâmbă, care-i ajungea până la
urechi, un clonţ enorm şi ochi de moartă.
 — Bănuţii am să-i strâng eu, spuse cu o voce de
bas infirmiera, n-au de ce să zacă aici.
 Adună, cu ghearele ei de pasăre, etichetele şi se
topi în văzduh.
 Două ore mai târziu, profesorul Kuzmin şedea în
dormitorul său, lungit pe pat; la tâmple, după urechi
şi la gât îi atârnau lipitori. La picioarele lui, pe
plapuma de mătase, stătea profesorul Bourre, un
bărbat cu mustaţa căruntă; îl privea compătimitor pe
Kuzmin şi încerca să-l consoleze, spunându-i că
peripeţiile lui erau o nimica toată. De afară, noaptea
se uita pe fereastră.
 Ce întâmplări năstruşnice s-or mai fi petrecut în
noaptea aceea la Moscova nu ştim şi, desigur, nici nu
vom căuta să aflăm, cu atât mai mult, cu cât a sosit
timpul să trecem la partea a doua a acestei istorisiri
adevărate. Vino cu mine, cititorule! 
CARTEA A DOUA 
19. Margareta
 Vino cu mine, cititorule! Cine ţi-a spus că nu
există pe lume dragoste adevărată, devotată, dragoste
veşnică? Să i se taie mincinosului limba lui ticăloasă!
 Vino cu mine, cititorul meu, numai cu mine, şi am
să-ţi arăt o asemenea dragoste!
 Da! Maestrul se înşela, când la spital, în ceasul
acela târziu de după miezul nopţii, îi spunea lui Ivan
că ea l-a uitat. Era cu neputinţă. Nu, ea nu-l uitase.
 Înainte de toate, să dezvăluim taina pe care
maestrul nu voise s-o dezvăluie lui Ivan. Pe iubita lui
o chema Margareta Nikolaevna. Tot ceea ce maestrul
îi povestise despre ea sărmanului poet era adevărul
adevărat. I-a descris-o aşa cum era: frumoasă şi
inteligentă. La aceasta trebuie să mai adăugăm ceva:
putem spune cu convingere că multe femei ar fi dat
orice să facă schimb cu Margareta — adică, să-şi
schimbe viaţa cu a ei. Femeie la treizeci de ani, fără
copii, Margareta era soţia unui specialist de vază,
care, pe deasupra, făcuse o descoperire de
importanţă naţională. Era tânăr, frumos, bun, cinstit,
şi-şi adora nevasta. Margareta Nikolaevna cu soţul ei
ocupau etajul de sus al unei vile superbe, aflată pe o
ulicioară din apropierea Arbatului, în mijlocul unei
grădini. Un loc încântător! Oricine se poate convinge
de asta, dacă vrea să se ducă până acolo. Să-mi
spună mie, şi eu îi dau adresa, îi arăt drumul; vila
mai e şi astăzi acolo.
 Margareta Nikolaevna nu ducea lipsă de bani.
Putea să-şi cumpere orice-i făcea plăcere. Printre
cunoscuţii soţului erau şi oameni foarte interesanţi.
Niciodată nu avusese de-a face cu un primus. Nu
cunoştea ororile traiului într-un apartament comun! 
în concluzie... era oare fericită? Nici o clipă! Din ziua
când, la nouăsprezece ani, se măritase şi se mutase
în această vilă ea nu cunoscuse fericirea. O, zei! Ce-i
lipsea acestei fiinţe? Ce-i trebuia acestei femei, în ai
cărei ochi ardea totdeauna o mică flacără de
neînţeles? Ce-i trebuia acestei vrăjitoare, cu uitătura
puţin crucişă, care în acea zi de primăvară ieşise
ţinând în mână un buchet de mimoze? Nu ştiu, nu
am aflat. Desigur, spunea adevărul, avea nevoie de el,
de maestru, nu de vila aceea în stil gotic, nici de
grădina ei, şi nici de bani. Spunea adevărul, pe el îl
iubea.
 Chiar şi mie, povestitor obiectiv şi un străin, mi se
strânge inima la gândul sentimentului pe care l-a
încercat Margareta când a venit a doua zi în căsuţa
maestrului (din fericire, fără să fi vorbit cu bărbatul
ei, care nu se întorsese la ora fixată) şi a aflat că
maestrul dispăruse. A făcut totul ca să afle ceva
despre el, dar, bineînţeles, nu a aflat nimic. Şi s-a
întors la vila ei, urmându-şi cursul vieţii de până
atunci.
 Dar de îndată ce zăpada murdară de pe trotuare şi
de pe străzi se luă, de îndată ce pe fereastră intră
prima adiere a vântului de primăvară, jilav şi
neliniştitor, Margareta Nikolaevna începu să
tânjească şi mai mult decât în timpul iernii. Plângea
deseori pe-ascuns, ceasuri în şir, amarnic. Nu ştia pe
cine iubeşte: un om viu sau unul mort? Şi pe măsură
ce zilele treceau pline de disperare, mai cu seamă
când afară se lăsa bezna nopţii, o chinuia tot mai des
gândul că dragostea ei o leagă de un mort.
 Trebuia să-l uite sau să moară. Nu putea să mai
continue o viaţă ca aceasta! Nu, nu putea! Trebuia 
să-l uite cu orice preţ, da, să-l uite! Dar el nu se lăsa
uitat, asta era durerea ei!
 „Da, da, aceeaşi greşeală!” îşi spuse Margareta
stând lângă sobă, cu ochii aţintiţi la focul pe care-l
aprinsese în amintirea acelui foc ce ardea atunci,
când el, maestrul, scria despre Pilat. „Ah, pentru ce
am plecat în noaptea aceea de la el? Pentru ce? A fost
o nebunie! M-am întors a doua zi, după cum îi
făgăduisem, dar a fost prea târziu. Da, m-am întors
aşa cum s-a întors şi nefericitul Levi Matei — prea
târziu!”
 Toate aceste cuvinte erau, fără îndoială, absurde,
pentru că, ce s-ar fi schimbat în realitate dacă ea ar fi
rămas în noaptea aceea la maestru? L-ar fi salvat? E
ridicol!... am exclama noi, dar asta n-o vom face de
faţă cu o femeie deznădăjduită.
 În ziua când se iscase toată zarva fără de noimă
provocată de apariţia magului negru la Moscova, în
vinerea aceea în care unchiul lui Berlioz a fost izgonit
înapoi la Kiev, când a fost arestat contabilul şi s-au
mai petrecut o mulţime de alte lucruri stupide şi de
neînţeles, Margareta s-a trezit pe la amiază în
dormitorul ei cu ferestre mari, orientate spre turnul
vilei.
 Deşteptându-se din somn, Margareta nu izbucni
în plâns, cum se întâmpla adeseori, pentru că se
trezise cu o presimţire — cu presimţirea că în ziua
aceea se va întâmpla, în sfârşit, ceva. Această
presimţire ea căută s-o păstreze în sufletul ei, să-i
facă mai mult loc, de teamă ca nu cumva s-o
părăsească.
 „Cred! şopti solemn Margareta. Cred că se va
întâmpla ceva! Imposibil să nu se întâmple, fiindcă,
mă întreb, pentru care păcate mi-a fost trimis chinul 
ăsta de o viaţă? Recunosc că am minţit, că am
înşelat, că am dus o viaţă tăinuită, dar nu-i cu
putinţă să fiu pedepsită pentru asta atât de crunt...
Ceva se va întâmpla, negreşit, pentru că nimic nu
poate să dureze o veşnicie. Şi apoi, visul meu a fost
prevestitor, vă jur că-i aşa...”
 Astfel şoptea Margareta Nikolaevna, privind
storurile purpurii în care se cuibărise lumina
soarelui, în timp ce se îmbrăca cu gesturi nervoase
şi-şi pieptăna în faţa unei oglinzi triple părul
cârlionţat, tăiat scurt.
 Visul pe care-l avusese în noaptea aceea
Margareta fusese într-adevăr neobişnuit. Trebuie
spus că în timpul chinurilor ei sufleteşti din iarna ce
trecuse, nu-l visase niciodată pe maestru. Noaptea, el
o lăsa în pace; numai ziua ea se chinuia cumplit, în
noaptea asta însă îl visase.
 Se făcea că se află într-o regiune cu totul
necunoscută, tristă, posomorâtă sub cerul înnourat
al unui început de primăvară. Sus — cerul acela cu
nori miţoşi, grăbiţi, iar mai jos, dedesubtul norilor —
un pâlc de ciori de câmp zburând mut. O punte mică
şi strâmbă, sub ea un râuleţ tulbure de primăvară.
Copaci amărâţi, aproape golaşi. Un plop tremurător,
singuratic, iar mai departe, printre copaci, la capătul
unei grădini, o construcţie mică din bârne, o
bucătărie, sau o baie de aburi, sau naiba mai ştie ce!
 Totul în jur era fără viaţă şi atât de trist, încât
parcă te trăgea să te spânzuri de plopul ăsta
tremurător, lângă podeţ. În jur nici o pală de vânt,
norii total nemişcaţi şi nici un suflet de om. Da, iată
un loc de iad pentru un om viu!
Şi iată, închipuiţi-vă, uşa clădirii din bârne se dă
de perete şi apare el. E destul de departe, dar 
Margareta îl vede desluşit. Nu se poate dumiri cu ce
este îmbrăcat, dar îşi dă seama că e în zdrenţe. Are
părul vâlvoi, e nebărbierit. Ochii lui bolnavi sunt plini
de nelinişte. O cheamă, îi face semn cu mâna să se
apropie. Înecându-se în văzduhul fără viaţă ce o
învăluie, Margareta fuge spre el pe terenul accidentat
şi se trezeşte.
 „Visul acesta poate să însemne una din două, îşi
spunea Margareta Nikolaevna, sau a murit şi m-a
chemat, ceea ce ar însemna că a venit să mă ia şi am
să mor în curând, iar asta ar fi foarte bine, căci
atunci s-ar termina chinul meu, sau trăieşte, şi
atunci visul poate să însemne că vrea să-mi aduc
aminte de el! Vrea să spună că ne vom mai vedea...
Da, ne vom revedea curând de tot!”
 În aceeaşi stare de surescitare, Margareta se
îmbrăcă, încercând să se convingă că, în esenţă, totul
se potriveşte cum nu se poate mai bine şi că
asemenea clipe trebuie să ştii să le prinzi şi să profiţi
de ele. Bărbatul său plecase în delegaţie pentru trei
zile. Timp de trei zile şi trei nopţi rămânea de capul
ei; nimeni n-o putea împiedica să gândească la ce
voia, să viseze la ce-i plăcea. Toate cele cinci odăi de
la etajul de sus al vilei, întregul apartament, pentru
care ar fi invidiat-o zeci de mii de moscoviţi, se afla la
dispoziţia ei şi numai a ei.
 Dar, fiind liberă trei zile întregi, Margareta nu-şi
alese din tot acest apartament luxos locul cel mai
bun. După ce-şi bău ceaiul, se retrase într-o
cămăruţă întunecoasă, fără ferestre, în care se
păstrau valizele şi unde erau două dulapuri mari cu
tot felul de vechituri. Chircită în faţa unuia dintre
dulapuri, deschise sertarul de jos, şi, de sub un
morman de cârpe de mătase, scoase singurul lucru 
de preţ pe care-l avea în viaţă. Ţinea în mână un
vechi album din piele maronie în care avea fotografia
maestrului, carnetul de la Casa de economii cu cele
10 000 de ruble depuse pe numele lui, petalele unui
trandafir uscat, păstrate între filele unei foiţe, şi o
parte dintr-un caiet, de grosimea unei coli de tipar,
cu pagini scrise la maşină şi cu marginea de jos arsă.
 Înapoindu-se în dormitor cu această comoară în
mâini, Margareta Nikolaevna aşeză fotografia pe
oglinda triplă şi rămase aşa aproape un ceas cu acel
caiet, mistuit în parte de foc, pe genunchi, răsfoindu-l
şi recitind textul; după ce-l atinseseră flăcările,
acesta nu mai avea nici început, nici sfârşit: „...
Întunericul, venit de pe Mediterana, învăluise oraşul
atât de odios procuratorului. Se mistuiseră punţile
suspendate care legau templul de cumplitul turn
Antonius; din tării pogorâse bezna, aşternându-se
peste zeii înaripaţi ce se înălţau deasupra
hipodromului, peste palatul Asmoneilor, cu
meterezele lui, peste bazaruri, caravanseraiuri,
ulicioare şi eleştee... Pierise marele oraş,
Yerushalayimul, de parcă nici n-ar fi existat
vreodată...”
 Margareta ar fi vrut să citească mai departe, dar
mai departe nu era nimic, doar nişte franjuri
carbonizate, inegale.
Ştergându-şi lacrimile, puse caietul deoparte şi,
proptindu-şi coatele pe măsuţa de sub oglindă,
reflectându-se toată în ea, rămase multă vreme cu
ochii ţintă la fotografie. Apoi, într-un târziu, lacrimile
îi secară. Îşi strânse cu grijă comoara, care, peste
câteva minute, era ascunsă din nou sub cârpele de
mătase şi, în camera întunecoasă, zdrăngăni,
încuindu-se lacătul. 
 Margareta Nikolaevna îşi îmbrăcă pardesiul, cu
gândul să se ducă la plimbare. Frumoasa Nataşa,
femeia ei de serviciu, veni s-o întrebe ce ar dori să-i
gătească pentru felul doi la masă şi primi dezlegarea
să-l facă la alegerea ei; ca să-i mai treacă de urât,
Nataşa lungi vorba cu stăpâna, povestindu-i printre
altele că în ajun, la un teatru, un scamator făcuse
nişte trucuri atât de năstruşnice, încât lumea
rămăsese buimacă; împărţise la toţi pe gratis câte
două flacoane de parfum străin şi ciorapi, iar apoi,
după sfârşitul spectacolului, când publicul ieşise în
stradă, se pomeniră toţi goi-puşcă! Margareta
Nikolaevna se trânti pe scaunul de lângă oglindă şi
izbucni în hohote de râs.
 — Nataşa! cum de nu ţi-e ruşine, eşti o fată cu
carte, deşteaptă... Oamenii născocesc dracu ştie ce,
pe la diferite cozi, iar dumneata le dai crezare!...
 Nataşa se îmbujoră la chip, replicându-i cu foc că
nu e vorba de minciuni, fiindcă în ziua aceea chiar,
văzuse ea, cu ochii ei, la un magazin alimentar de pe
Arbat o cetăţeană care venise în pantofi, dar, stând la
rând la casă, observă deodată că rămăsese desculţă,
numai cu ciorapii în picioare, iar pantofii ia-i de unde
nu-s. Rămăsese acolo cu ochii holbaţi. La călcâi se
vedea o gaură cât toate zilele! Pantofii aceia fermecaţi
îi avea de la spectacolul din seara trecută.
 — Şi s-a dus aşa acasă?
 — Aşa s-a dus! zicea Nataşa tot mai roşie, de
ciudă că nu i se dă crezare. Da, aflaţi că aseară
miliţia a ridicat vreo sută de persoane. Unele
cetăţene, plecând de la spectacolul cu pricina, fugeau
pe Tverskaia numai cu chiloţii pe ele. 
 — Bineînţeles, de la Daria ai auzit aceste zvonuri,
zise Margareta Nikolaevna, de mult observ că este o
mincinoasă fără pereche.
 Această discuţie comică se încheie cu o surpriză
plăcută pentru Nataşa. Margareta Nikolaevna se duse
în dormitor şi ieşi de acolo ţinând în mână o pereche
de ciorapi şi un flacon de colonie şi, spunându-i
Nataşei că şi ea ar vrea să facă o scamatorie, îi dădu
fetei ciorapii şi flaconul, rugând-o un singur lucru: să
nu alerge desculţă pe Tverskaia şi să nu asculte
pălăvrăgelile Dariei. După ce se sărutară, cele două
femei se despărţiră.
 În timp ce troleibuzul o ducea de-a lungul
Arbatului, Margareta Nikolaevna, rezemată de
speteaza moale a banchetei, se gândea la ale ei, mai
trăgând uneori cu urechea şi la şuşotelile celor doi
cetăţeni din faţă.
 Aceştia, întorcând capul din când în când cu
teamă — să nu-i audă cumva cine ştie cine —
şuşoteau pur şi simplu nişte aiureli. Bărbatul de
lângă geam, zdravăn, cărnos, cu nişte ochi mici ca de
porc, libidinoşi, îi povestea vecinului său, un om
mărunţel, că sicriul a trebuit să fie acoperit cu un văl
negru...
 — Nu se poate! şopti uimit mărunţelul. E
nemaiauzit!... Şi ce-a făcut Jeldîbin?
 Prin vuietul uniform al troleibuzului, dinspre
fereastră, se auzi răspunsul:
 — Miliţia judiciară... scandal mare... mister, nu
alta!...
 Din aceste frânturi de fraze, Margareta Nikolaevna
înjghebă ceva mai coerent. Cei doi şuşoteau despre
un mort (nu-i pomeniseră numele) căruia azidimineaţă i se furase capul din sicriu... Iată că, din 
cauza asta, Jeldîbin e în toate stările. Iar cei doi care
se şuşotesc în troleibuz au şi ei o legătură cu mortul
furat.
 — Apucăm oare să ne ducem după flori? se
neliniştea mărunţelul. Zici că cremaţia va fi la ora
două?
 În cele din urmă, Margareta Nikolaevna se plictisi
să mai asculte flecăreala misterioasă despre capul
furat din sicriu şi se bucură văzând că ajunsese la
destinaţie şi că trebuie să coboare.
 După câteva minute, şedea pe o bancă de lângă
zidul Kremlinului, faţă în faţă cu Manejul.
 Margareta îşi îngusta ochii, să se ferească de
soarele strălucitor, amintindu-şi de visul ei din
noaptea trecută şi gândindu-se că exact cu un an în
urmă, în aceeaşi zi şi la acelaşi ceas, stătuse pe
această bancă alături de el. Ca şi atunci, geanta ei
neagră se afla lângă dânsa, pe bancă. El însă lipsea
acum, dar Margareta Nikolaevna vorbea totuşi cu
dânsul, în gând: „Dacă eşti deportat, de ce nu-mi dai
un semn de viaţă? Oamenii dau semne de viaţă. Nu
mă mai iubeşti? Nu, nu ştiu de ce, dar nu pot crede
una ca asta. Înseamnă că ai fost deportat şi ai
murit... Atunci, te rog, lasă-mă, dă-mi în sfârşit
libertatea de a trăi, de a respira!...” Tot ea răspundea
în locul lui: „Eşti liberă... nu vezi că nu te ţin legată?”
Apoi tot ea îi replica: „Nu, ăsta nu-i un răspuns!
Dispari din amintirea mea, şi-atunci voi fi liberă...”
 Prin faţa ei se perindau trecătorii.
 Trăgând cu coada ochiului la femeia cochetă,
atras de frumuseţea şi singurătatea ei, un bărbat tuşi
ca să-şi dreagă glasul, se aşeză pe celălalt capăt al
băncii şi, luându-şi inima în dinţi, vorbi:
 — Indiscutabil, astăzi este o vreme frumoasă. 
 Dar Margareta îi aruncă o privire atât de
posomorâtă, încât, ridicându-se pe dată, individul
plecă.
 „Iată, de pildă, urmă în gând Margareta, vorbind
cu cel care-i stăpânea sufletul. De fapt, de ce l-am
alungat pe acest bărbat? Mă plictisesc, şi acest
donjuan nu era chiar atât de nesuferit, în afară,
poate, de cuvântul acela prostesc al lui,
«indiscutabil»... De ce stau aşa, singură cuc, lângă
acest zid? De ce mi-e viaţa pustie?”
Şedea acolo tristă şi abătută. Dar deodată simţi în
piept acelaşi val de aşteptare şi emoţie care o izbise şi
dimineaţă. Da, o să se întâmple ceva! Valul o izbi din
nou, şi ea-şi dădu seama că era un val sonor. Prin
zgomotele oraşului răsunau tot mai desluşit,
apropiindu-se, sunetele unei tobe şi ale unor
instrumente de suflat ce cântau cam fals.
 Înaintea tuturor, trecând pe lângă grilajul grădinii,
apăru, mergând la pas, un miliţian călare, urmat de
alţi trei, pe jos. Apoi se ivi un camion înaintând încet;
în el era îmbarcată o orchestră. În urma camionului,
un autodric nou-nouţ, cu sicriul pe el, acoperit de
coroane şi jerbe, având în cele patru colţuri câte un
om în picioare: trei bărbaţi şi o femeie.
 Chiar de la distanţă, Margareta a putut vedea că
chipurile oamenilor care stăteau în picioare în
maşina mortuară, însoţindu-l pe cel decedat pe
ultimul său drum, erau zăpăcite şi arătau ciudat. Mai
ales acest lucru sărea în ochi în ce-o privea pe
cetăţeana care stătea în picioare, în colţul stâng din
spate al carului mortuar.
 Obrajii graşi ai femeii parcă-i umfla din interior şi
mai mult o taină picantă, iar în ochişorii care înotau
în grăsime jucau nişte luminiţe indecente. Încă puţin 
şi ai fi zis că femeia va face cu ochiul spre mort şi va
zice: „Aţi văzut vreodată una ca asta? Misticism, nu
alta!...” Tot atât de zăpăcite arătau feţele celor care îl
petreceau pe jos pe mort şi care, cam trei sute la
număr, urmau încet carul mortuar.
 Margareta urmări cu privirea cortegiul, trăgând cu
urechea la bătăile triste ale tobei ce se stingeau în
depărtare, articulând mereu acelaşi „bum, bum,
bum”, şi gândi: „Ce înmormântare stranie... şi cum te
întristează bum-bum-ul ăsta! Of, zău, mi-aş vinde şi
sufletul diavolului, să aflu doar dacă trăieşte...
interesant, totuşi, pe cine înmormântează?”
 — Pe Berlioz Mihail Alexandrovici, se auzi alături
un glas fonfăit de bărbat, pe preşedintele Massolitului.
 Adânc mirată, Margareta Nikolaevna se întoarse şi
zări pe bancă lângă ea un cetăţean, care se aşezase
probabil neauzit atunci când Margareta urmărise
procesiunea funerară şi e de presupus că, distrată
cum era, ultima întrebare şi-o pusese cu glas tare.
 Între timp, cortegiul îşi încetini mersul; capătul lui
ajunsese la un stop.
 — Da, urmă necunoscutul, ăştia sunt într-o stare
de spirit cu totul stranie. Conduc la groapă un mort,
gândindu-se toţi la un singur lucru: ce s-o fi
întâmplat cu capul lui?
 — Care cap? întrebă Margareta, privindu-l cu
atenţie pe vecinul ei căzut parcă din cer. Descoperi că
era mic de stat, roşu ca focul, cu un clonţ uriaş
ieşindu-i din gură; purta un costum în dungi, de
calitate bună, cămaşă scrobită, pantofi de lac şi un
melon pe cap. La gât avea o cravată ţipătoare.
Uimitor era faptul că din buzunarul de la piept, unde 
bărbaţii poartă de obicei batista sau stiloul, ieşea un
os de găină.
 — Da, vedeţi dumneavoastră, o lămuri roşcatul,
azi-dimineaţă, în sala Griboedov, acestui mort i s-a
şterpelit capul din sicriu.
 — Cum se poate una ca asta?! exclamă, fără să
vrea, Margareta, amintindu-şi de şoaptele din
troleibuz.
 — Naiba ştie cum! răspunse familiar roşcatul, de
altfel, presupun că n-ar fi rău să-l întrebăm despre
asta pe Behemoth. Grozav de dibaci l-au şterpelit! Un
scandal nemaipomenit!... Şi, mai cu seamă, e de
neînţeles cine şi pentru ce are nevoie de acest cap!
 Deşi era preocupată de gândurile ei, strania
flecăreală a necunoscutului o impresionă pe
Margareta Nikolaevna.
 — Daţi-mi voie! exclamă ea deodată. Aţi spus
Berlioz? Despre el s-a scris astăzi în ziare?...
 — Cum să nu... Cum să nu...
 — Va să zică, în urma sicriului merg literaţii?
întrebă Margareta.
 — Fireşte!
 — Şi dumneavoastră îi cunoaşteţi cum arată la
faţă?
 — Pe toţi, fără excepţie, se lăudă roşcatul.
 — Spuneţi-mi, urmă Margareta, şi glasul ei sună
înfundat, printre ei îl vedeţi cumva pe criticul
Latunski?
 — Ba bine că nu! răspunse roşcatul. Iată-l,
ultimul din rândul al patrulea.
 — Blondul acela? întrebă Margareta, mijindu-şi
ochii.
 — Da, are părul de un blond cenuşiu... Îl vedeţi,
ăla care-şi tot înalţă ochii spre cer! 
 — Care seamănă cu un pastor?
 — Ăla, ăla!
 Margareta nu-l mai întrebă nimic, scrutându-l pe
Latunski.
 — După cum văd, vorbi din nou roşcatul cu un
zâmbet, dumneata îl urăşti pe acest Latunski!
 — Mai urăsc eu şi pe altcineva, îi răspunse printre
dinţi Margareta, dar despre asta nu este interesant să
vorbim.
 În timpul acesta procesiunea îşi urmă drumul! în
urma celor care mergeau pe jos, veneau acum
automobile, în mare parte goale.
 — Bineînţeles, nu e nimic interesant aici,
Margareta Nikolaevna.
 Margareta se întoarse spre el, mirată:
 — Mă cunoşti?
 Drept răspuns, roşcatul îşi scoase melonul şi o
salută cu un gest larg.
 „O adevărată mutră de răufăcător!” se gândi
Margareta, privindu-l cu luare-aminte pe
interlocutorul ei întâmplător.
 — Eu nu te cunosc, zise ea rece.
 — De unde să mă cunoşti? Dar, dacă vrei să ştii,
am fost trimis la dumneata într-o chestiune.
 Margareta păli, dându-se înapoi.
 — Cu asta trebuia să începi, zise ea, şi nu să baţi
câmpii, să îndrugi, dracu ştie ce, despre capul tăiat.
Dumneata vrei să mă arestezi?
 — Dar nu-i adevărat! exclamă roşcatul, ce-i asta?
Dacă am intrat în vorbă, neapărat trebuie să te şi
arestez? Pur şi simplu, am o treabă cu dumneata.
 — Nu înţeleg nimic: ce treabă?
 După ce aruncă un ochi în jur, roşcatul rosti
misterios: 
 — Am fost trimis să te invit la cineva pentru astăseară.
 — Cred că aiurezi. Cine e acel cineva?
 — Un foarte ilustru străin, zise cu tâlc roşcatul,
îngustându-şi un ochi.
 Margareta se mânie foc.
 — A apărut o specie nouă — codoşul de stradă!
rosti ea, ridicându-se să plece.
 — Aş fi recunoscător pentru asemenea însărcinări!
strigă roşcatul jignit şi mormăi în urma Margaretei:
Proasto!
 — Ticălosule, îi răspunse ea. Dar în aceeaşi clipă
auzi în spate glasul roşcatului:
 — „Întunericul, venit de pe Mediterana, învăluise
oraşul atât de odios procuratorului. Se mistuiseră
punţile suspendate care legau templul de cumplitul
turn Antonius. Pierise marele oraş, Yerushalayimul,
de parcă nici n-ar fi existat vreodată...” Piei şi
dumneata, să nu te mai văd, cu caietul dumitale
pârlit, cu trandafirul uscat cu tot! Stai aici pe bancă
singură şi roagă-te de el să-ţi dea libertatea de a trăi,
de a respira; să dispară din amintirea dumitale!
 Albă la faţă, Margareta se întoarse spre bancă.
Roşcatul o pavea printre gene.
 — Nu înţeleg nimic, rosti ea încet. Despre pagini
puteai afla... puteai să pătrunzi în casă să spionezi...
Ai mituit-o pe Nataşa, da? Dar cum ai putut să-mi
afli gândurile? Crispându-se ca de o durere, adăugă:
Cine eşti? Spune! De la ce instituţie?
 — Ce plictiseală! bombăni roşcatul şi vorbi mai
tare: iartă-mă, doar ţi-am spus că nu sunt de la nici
o instituţie. Stai jos, te rog.
 Margareta se supuse fără nici o împotrivire;
aşezându-se însă, îl mai întrebă o dată: 
 — Cine eşti?
 — Ei, cine, mă cheamă Azazello. Dar asta tot nu-ţi
spune nimic.
 — N-ai să-mi spui de unde ai aflat despre paginile
arse şi despre gândurile mele?
 — N-am să-ţi spun, zise rece Azazello.
 — Dar despre el ştii ceva? şopti rugător
Margareta.
 — Ei, să zicem că ştiu.
 — Te implor, spune-mi numai un lucru...
Trăieşte?... Nu mă chinui!
 — Trăieşte, trăieşte, îi răspunse în silă Azazello.
 — Doamne!...
 — Te rog, fără emoţii şi fără multă zarvă, îi zise
Azazello încruntându-se.
 — Iartă-mă, iartă-mă, bolborosea Margareta,
acum supusă; sigur că m-am supărat pe dumneata,
dar, recunoaşte, când un necunoscut de pe stradă
invită o femeie undeva, într-o vizită... nu am
prejudecăţi, te asigur — aici Margareta zâmbi cu
amărăciune — dar eu niciodată nu mă văd cu nici un
fel de străini, şi nici nu am poftă să întreţin relaţii cu
ei... şi afară de asta, soţul meu... vezi, drama mea
constă în faptul că trăiesc cu un om pe care nu-l
iubesc... dar cred că ar fi nedemn să-i stric viaţa... Cu
mine s-a purtat totdeauna frumos...
 Vădit plictisit, Azazello ascultă vorbele ei
incoerente, după care îi spuse cu asprime:
 — Te rog să taci un minut. Şi Margareta amuţi,
supusă.
 — Te invit la un străin cu totul inofensiv. Şi nici
un suflet de om n-o să afle despre această vizită. Asta
cel puţin ţi-o garantez eu. 
 — Ce nevoie are el de mine? îl întrebă insinuant
Margareta.
 — Ai să afli mai târziu despre asta.
 — Înţeleg, eu trebuie să mă culc cu el, zise
îngândurată Margareta.
 La aceste cuvinte, Azazello scoase un „hm”
arogant şi-i răspunse aşa:
 — Orice femeie din lume, te pot încredinţa, ar fi
visat aşa ceva, mutra lui Azazello se strâmbă de râs,
dar te voi decepţiona, asta nu se va întâmpla.
 — Ce fel de străin?! strigă răvăşită Margareta, atât
de tare, încât persoanele care treceau pe lângă bancă
întoarseră capul spre ea. Şi ce interes am eu să mă
duc la el?
 Azazello se aplecă spre dânsa, şoptindu-i
semnificativ:
 — La drept vorbind, ai un foarte mare interes,
profită de ocazie...
 — Cum? exclamă Margareta cu ochii deodată
rotunjiţi. Dacă nu mă înşel, îmi dai de înţeles că
acolo aş putea afla ceva despre el?
 Azazello încuviinţă tăcut din cap.
 — Merg! strigă cu energie Margareta, apucându-l
pe Azazello de mână. Merg, oriunde ar fi!
 Scoţând un „uf” de uşurare, Azazello se lăsă pe
speteaza băncii, acoperind cu spatele lui cuvântul
„Niura”, crestat cu briceagul, şi zise ironic:
 — Greu ţi-e şi cu femeile! şi-şi băgă mâinile în
buzunarele pantalonilor, întinzându-şi înainte
picioarele. De ce, de pildă, m-au trimis pe mine în
chestiunea asta? Mai bine se ducea Behemoth, el e
plin de farmec...
 — Încetează cu mistificările dumitale şi nu mă mai
chinui cu tot felul de enigme, îl rugă Margareta, 
zâmbind amar. Sunt o fiinţă nefericită, şi dumneata
profiţi de lucrul ăsta... Mă bag într-o istorie stranie,
dar, îţi jur, numai pentru că m-ai ademenit vorbindumi despre el! Simt că toate aceste lucruri, pe care nu
le înţeleg, mă ameţesc...
 — Fără drame, fără drame, te rog, ripostă,
strâmbându-se, Azazello. Trebuie să înţelegi şi
situaţia în care mă aflu eu. Să iau la palme pe vreun
administrator, sau să dau afară din casă vreun
unchi, sau să împuşc pe cineva, sau vreun alt fleac
de felul ăsta, asta, da, e specialitatea mea directă.
Dar să stau de vorbă cu femeile îndrăgostite,
mulţumesc, nu!... Pentru că, vezi dumneata, de o
jumătate de ceas mă tot chinuiesc să te conving... Ei,
cum rămâne, vii?
 — Vin, răspunse simplu Margareta Nikolaevna.
 — Atunci fii bună şi ia asta, urmă Azazello şi,
scoţând din buzunar o cutiuţă rotundă din aur curat,
o întinse Margaretei, adăugând: Dar ascunde-o o
dată, nu vezi că se uită trecătorii? O să-ţi prindă
bine, Margareta Nikolaevna. Că în ultimele şase luni,
dumneata ai îmbătrânit binişor de durere.
 Margareta se aprinse la faţă, dar nu spuse un
cuvânt, iar Azazello urmă:
 — Astă-seară, la ora 9,30 fix, fii bună, după ce te
dezbraci până la piele, să-ţi ungi faţa şi corpul cu
alifia asta. Mai departe, poţi să faci ce vrei, dar să nu
te depărtezi de telefon. La ora zece am să te sun şi am
să-ţi spun tot ce ai de făcut. N-ai să ai grijă de nimic,
vei fi dusă acolo unde trebuie şi nu ai să ai de suferit
nici un fel de neplăceri. E limpede?
 Margareta rămase mută câteva clipe, apoi
răspunse: 
 — E limpede. Obiectul acesta este din aur curat,
se vede după greutate. Ce să-i faci, înţeleg foarte bine
că cineva vrea să mă cumpere şi să mă atragă într-o
afacere dubioasă, pentru care am să plătesc foarte
scump...
 — Ce înseamnă asta, la urma urmei? şuieră
Azazello. Iar începi?...
 — Nu, stai puţin!
 — Dă-mi crema înapoi!
 Margareta strânse mai aprig cutiuţa în pumn şi
spuse:
 — Nu, aşteaptă! Ştiu la ce merg. Dar o fac din
cauza lui, pentru că nu mai am altă speranţă în
lumea asta. Vreau să-ţi spun însă că, dacă mă duci
la pierzanie, ai să te-acoperi de ruşine! Da, de ruşine!
Pier din cauza dragostei! Şi, lovindu-se cu mâna în
piept, Margareta se uită la soare.
 — Dă-mi-o înapoi! răcni cu furie Azazello. Dă-mi-o
înapoi, şi — la dracu cu toate astea! N-au decât să-l
trimită pe Behemoth!
 — O, nu! exclamă Margareta, spre mirarea
trecătorilor. Primesc să fac orice, sunt gata să joc
toată comedia asta cu alifia, sunt gata să mă duc şi
la dracu-n praznic! Nu-ţi dau cutia!
 — Ptiu! vociferă pe neaşteptate Azazello şi, cu
ochii holbaţi spre grilajul grădinii, îi arătă ceva cu
degetul.
 Margareta se uită într-acolo, fără să descopere
nimic deosebit. Dar când se întoarse spre Azazello, ca
să-i ceară o explicaţie la stupidul „ptiu”! nu avea cine
să i-o mai dea: interlocutorul ei misterios dispăruse.
 Margareta băgă repede mâna în poşetă, unde,
înainte de aceste ţipete, ascunsese cutiuţa, şi se
convinse că este acolo. Atunci, fără să se mai 
gândească la ceva, fugi grăbită din parcul
Alexandrovski. 
20. Crema lui Azazello
 Printre crengile unui arţar se străvedea luna plină
plutind pe cerul limpede al serii. Teii şi salcâmii din
grădină pictaseră pământul cu meşteşugite
arabescuri de pete. Fereastra cu trei canaturi, larg
deschisă, acoperită cu o draperie, era violent
luminată. În dormitorul Margaretei Nikolaevna, toate
lămpile erau aprinse, luminând dezordinea
nemaipomenită care domnea acolo.
 Pe pat, deasupra plăpumii, erau aruncate cămăşi,
ciorapi, lenjuri. Alte obiecte vestimentare, mototolite,
zăceau pe podea, alături de o cutie de ţigări strivită
nervos cu piciorul. O pereche de pantofi se afla pe
noptieră, alături de o ceaşcă de cafea nebăută şi de
scrumiera, în care mai fumega un muc de ţigară. Pe
speteaza unui scaun atârna o rochie neagră de seară.
În cameră mirosea a parfum; afară de asta, de
undeva venea un miros de fier încins.
 Margareta Nikolaevna şedea în faţa oglinzii, cu
halatul de baie aruncat pe trupu-i gol, şi cu pantofi
negri, de antilopă, în picioare. Ceasul de aur — un
ceas brăţară — şi-l pusese în faţă, alături de cutiuţa
primită de la Azazello, şi nu-şi mai lua ochii de la
cadran.
 Uneori i se părea că ceasul s-a stricat şi că acele
încremeniseră. Dar ele se mişcau, deşi foarte încet,
lipindu-se parcă de cadran; înaintau totuşi şi, în
sfârşit, acul cel lung căzu peste al 29-lea minut după
ora 9. Inima Margaretei zvâcni cumplit, cu atâta
putere, încât nici nu reuşi în primele clipe să ia în
mână cutiuţa. Învingând momentul de slăbiciune, o
deschise şi văzu crema grasă şi gălbuie dinlăuntrul
ei. I se păru că miroase a mocirlă. Cu vârful 
degetului, luă un pic de cremă în palmă, simţind în
aceeaşi clipă, mai tare, mirosul de pădure şi de
ierburi de baltă; apoi, cu palma, începu să-şi ungă
fruntea şi obrazul.
 Crema se aşternea cu uşurinţă şi, după cum i se
păru, se evapora pe dată. După câteva încercări,
Margareta se privi în oglindă şi scăpă din mâini
cutiuţa, drept pe geamul ceasului, care plesni.
Închise ochii, apoi mai consultă o dată oglinda şi
izbucni într-un râs zgomotos.
 Depilate la margini cu penseta, sprâncenele ei se
făcură acum mai dese, aşternându-se în două arcade
egale deasupra ochilor, deveniţi fără veste mai verzi şi
mai vii. Brazda verticală, subţire, care-i tăia rădăcina
nasului, apărută atunci, în octombrie, când
dispăruse maestrul, pierise acum cu desăvârşire.
Pieriseră, de asemenea, şi umbrele gălbui de la
tâmple, precum şi zbârciturile abia vizibile, de la
colţul ochilor. Pielea obrajilor prinse o culoare egală,
trandafirie, fruntea era albă şi pură, iar părul coafat i
se despletise.
 Din oglindă, pe Margareta cea de treizeci de ani o
privea o femeie de douăzeci, cu părul negru,
cârlionţat.
 După ce râse pe săturate, se săltă făcând să-i
alunece de pe umeri halatul şi, luând o mână de
cremă grasă şi uşoară, începu să-şi ungă cu ea
trupul, care căpătă deodată o tentă roză şi arămie.
Apoi, într-o clipă, ca şi când cineva i-ar fi scos din
creier un ac ce o înţepa, i se calmă durerea de la
tâmplă ce o chinuise întreaga seară după întâlnirea
cu Azazello; muşchii braţelor şi ai picioarelor i se
întăriră, în timp ce trupul îşi pierdu greutatea. 
 Se săltă, rămânând suspendată în văzduh
deasupra covorului, apoi încet, atrasă în jos, se lăsă
pe podea.
 — Vai, ce cremă! Vai, ce cremă! strigă Margareta,
aruncându-se într-un fotoliu.
 Crema o schimbase nu numai la înfăţişare. Acum,
în ea, în tot trupul ei, în fiecare părticică a lui,
clocotea bucuria, pe care o simţea ca pe nişte băşici
ce-i înţepau trupul. Se simţea liberă, eliberată de
toate. Pe deasupra, înţelegea acum limpede că se
întâmplase tocmai ceea ce presimţise de dimineaţă, şi
că acum îşi părăseşte pentru totdeauna casa şi viaţa
ei de altădată. Din această viaţă de altădată, se
desprinse totuşi gândul că are de împlinit numai o
datorie, una singură, înainte de-a începe ceva nou,
neobişnuit, care o trăgea sus, în văzduh. Şi, aşa cum
era, goală, trecu din dormitor, ridicându-se mereu în
văzduh, în cabinetul bărbatului ei şi, luminându-l, se
repezi spre masa de scris. Luă un creion, smulse o
filă din blocnotes şi scrise repede cu caractere mari,
fără ştersături, un bilet:
 „Iartă-mă şi uită-mă cât se poate de repede. Te
părăsesc pentru totdeauna. Nu mă căuta, este inutil.
Am ajuns vrăjitoare din cauza durerii şi a nenorocirilor
care m-au lovit. E timpul să plec. Adio. Margareta.”
 Cu sufletul uşor ca un fulg, zbură apoi în
dormitor, iar în urma ei veni în fugă Nataşa, cu
mâinile încărcate de tot felul de lucruri. De îndată,
toate acestea — un umeraş de lemn cu o rochie,
batiste de dantelă, pantofi albaştri de atlaz pe
calapoade, o cingătoare — toate se risipiră pe podea,
şi Nataşa îşi plesni în culmea uimirii mâinile, acum
eliberate de povară. 
 — Ce zici, sunt frumoasă? strigă cu glas tare,
răguşită, Margareta Nikolaevna.
 — E cu putinţă? şopti Nataşa, dându-se înapoi.
Cum faceţi asta, Margareta Nikolaevna?
 — E crema! Crema, crema! ţipă Margareta,
arătând spre cutiuţa scânteietoare de aur şi
răsucindu-se în faţa oglinzii.
 Uitând de rochia şifonată, ce zăcea pe podea,
Nataşa se apropie de oglindă şi, cu ochii în flăcări,
privi restul de unsoare din cutie. Buzele îi şopteau
ceva. Din nou se întoarse spre Margareta şi spuse cu
un fel de veneraţie:
 — Pielea! Pielea, cum e! Margareta Nikolaevna, să
ştiţi că pielea dumneavoastră luceşte. Apoi îşi reveni,
se repezi la rochie, o ridică şi începu s-o scuture.
 — Lasă! Lasă! îi strigă Margareta, dă-o dracului.
Lasă totul. Deşi, nu, ia-o drept amintire. Ia tot ce este
în cameră!
 Ca ieşită din minţi de uimire, Nataşa încremeni,
privind-o un timp pe Margareta, apoi i se aruncă de
gât, sărutând-o şi strigând:
 — Pielea e ca de atlaz! Luminoasă! Ca de atlaz!
Dar sprâncenele, vai, ce mai sprâncene!
 — Ia toate cârpele astea, ia-ţi parfumurile şi carăle la dumneata în cufăr. Ascunde-le, mai strigă
Margareta, dar să nu te atingi de bijuterii, ca să nu fii
învinuită de furt!
 Nataşa strânse într-o boccea tot ce-i căzu sub
mână: rochii, pantofi, ciorapi, lenjerie, şi ieşi în fugă
din dormitor.
 Tocmai în momentul acela, de undeva dinspre
partea cealaltă a ulicioarei, dintr-o fereastră deschisă,
ţâşni un vals graţios şi răsunător şi se auzi zgomotul
unei maşini ce stopa în faţa porţii. 
 — Îndată o să telefoneze Azazello! strigă
Margareta, ascultând valsul ce se revărsa în
ulicioară. Are să telefoneze! Iar străinul este
inofensiv, da, acum înţeleg că este inofensiv!
 Maşina urui, depărtându-se. Apoi, portiţa se trânti
cu zgomot, şi pe lespezile cărării răsunară paşi.
 „E Nikolai Ivanovici, îl cunosc după paşi, se gândi
Margareta; trebuie să fac la despărţire ceva caraghios
şi interesant în acelaşi timp.”
 Trase la o parte draperia ferestrei, aşezându-se
într-o rână pe pervaz, şi-şi cuprinse genunchiul cu
braţele. O rază argintie o mângâia din dreapta,
Margareta ridică ochii spre lună, cu un aer
îngândurat şi poetic. Paşii mari răsunară un timp,
apoi se opriră. După ce mai admiră un pic clarul de
lună, Margareta oftă, întoarse privirea spre grădină
şi-l văzu într-adevăr pe Nikolai Ivanovici, vecinul de
la etajul de jos. Era scăldat în lumina strălucitoare a
lunii. Şedea pe bancă şi se vedea de la o poştă că
nimerise involuntar acolo. Ochelarii îi stăteau strâmb
pe nas, iar servieta şi-o strângea în braţe.
 — Să trăieşti, Nikolai Ivanovici, zise Margareta cu
o voce tristă. Bună seara! Vii de la o şedinţă?
 Nikolai Ivanovici rămase tăcut.
 — Şi eu, urmă Margareta, aplecându-se tot mai
mult pe fereastră, stau singură, după cum vezi, mă
plictisesc, privesc luna şi ascult valsul...
 Îşi trecu mâna stângă peste tâmplă, potrivindu-şi
o şuviţă de păr, apoi zise furioasă:
 — Să ştii că e nepoliticos din partea dumitale.
Nikolai Ivanovici! Sunt femeie, la urma urmei! E o
bădărănie să nu răspunzi când ţi se vorbeşte.
 Nikolai Ivanovici se profila clar în lumina lunii,
desluşindu-i-se până şi ultimul nasture la vesta lui 
cenuşie, până şi cel din urmă fir de păr din
barbişonul lui spălăcit; deodată zâmbi ca un dement,
se ridică de pe bancă şi, nemaiştiind, se vede, de el,
stânjenit cum era, în loc să-şi scoată pălăria, îşi
avântă servieta şi-şi îndoi picioarele, ca şi când s-ar fi
pregătit să joace.
 — Ah, ce tip plicticos eşti, Nikolai Ivanovici! urmă
Margareta. În general, nici nu pot să-ţi spun cum mi
s-a urât de voi toţi, şi sunt atât de fericită că mă
despart de voi! Lua-v-ar mama dracului pe toţi!
 În clipa asta, în spatele Margaretei, în dormitor,
zbârnâi telefonul. Margareta sări de pe pervaz şi,
uitând de Nikolai Ivanovici, smulse receptorul din
furcă.
 — Azazello la telefon, se auzi în receptor.
 — Dragul meu, dragul meu Azazello! strigă
Margareta.
 — E timpul. Ia-ţi zborul, urmă Azazello în
receptor, şi din tonul lui se simţea că-i face plăcere
elanul sincer, bucuria Margaretei. Când ai să treci
deasupra porţii, strigă: „sunt invizibilă”. Apoi mai
zboară puţin deasupra oraşului, ca să te mai
obişnuieşti, după care o iei spre sud, afară din oraş,
şi drept la râu te opreşti. Eşti aşteptată!
 Margareta puse la loc receptorul şi, în aceeaşi
clipă, în camera alăturată se auzi un bocănit, un fel
de şchiopătat şi un ciocănit. Margareta deschise larg
uşa şi, dansând, peria de parchet zbură în dormitor.
Bătea cu vârful ei darabana pe podea, zvârlea din
coadă şi se repezea spre fereastră. Chiuind de
bucurie, Margareta încalecă pe coada periei. Abia
atunci îşi aminti călăreaţa că în toată învălmăşeala
asta uitase să se îmbrace. Porni în galop spre pat şi
înhaţă primul obiect ce-i căzu în mână — o cămaşă
albastră. Apoi, avântând-o în aer ca pe un stindard,
ieşi în zbor pe geam. Deasupra grădinii valsul răsună
mai tunător.
 Lunecând de pe pervaz în jos, Margareta îl văzu pe
Nikolai Ivanovici stând pe bancă. Parcă încremenise
acolo, complet uluit, trăgând cu urechea la strigătele
şi bocănelile care se auzeau din dormitorul viu
luminat al locatarilor de sus.
 — Nikolai Ivanovici, adio! strigă Margareta
dănţuind prin faţa lui.
 Acesta oftă adânc şi lunecă de pe bancă jos,
agitându-şi mâinile şi trăgând servieta după el.
 — Adio pentru totdeauna! îmi iau zborul! strigă
Margareta, acoperind cu glasul ei sunetele valsului.
 Aici îşi dădu seama însă că n-are deloc nevoie de
cămaşă şi, cu un sinistru hohot de râs, acoperi cu ea
capul lui Nikolai Ivanovici. Orbit, acesta se prăbuşi
pe lespezile aleii.
 Ca să arunce o ultimă privire spre casa în care se
chinuise atâţia ani, Margareta întoarse capul şi zări
la fereastra cuprinsă parcă de flăcări chipul Nataşei
schimonosit de uimire.
 — Adio, Nataşa! strigă Margareta, smucind coada
periei. Sunt invizibilă! Sunt invizibilă! strigă ea şi mai
tare şi, trecând peste poartă printre crengile arţarului
care-i şfichiuiră obrajii, zbură în ulicioară, urmărită
de sunetele total demente ale valsului. 
21. Zborul
 Sunt invizibilă şi liberă! Sunt invizibilă şi liberă!...
 Zburând pe deasupra ulicioarei ei, Margareta
nimeri într-alta ce o tăia pe prima în unghi drept.
Străbătu într-o clipă această ulicioară lungă, peticită,
cârpită, cu casele într-o rână, cu uşa strâmbă a
găzăriei în care petrolul se vindea cu măsura, iar
insecticidul în flacoane, învăţând cu acest prilej că
liberă fiind, şi invizibilă, şi, oricât de mare i-ar fi
plăcerea, trebuie să fie cât de cât rezonabilă. Era
gata-gata să se lovească mortal de un felinar vechi şi
strâmb din colţul străzii, şi nu izbuti decât printr-o
minune să frâneze în ultima clipă. După ce-l ocoli,
strânse mai tare coada periei şi-şi continuă zborul,
mai încetinit, atentă la cablurile electrice şi la firmele
care atârnau de-a curmezişul trotuarelor.
 A treia ulicioară dădea direct spre Arbat. Aici,
Margareta învăţă să-şi conducă peria în mod
magistral, dându-şi seama că vehiculul ei e sensibil
la cea mai uşoară atingere a mâinilor şi a picioarelor
şi că, zburând deasupra oraşului, trebuie să fie cu
ochii în patru şi să nu se dezlănţuie. Afară de asta,
chiar pe când străbătea spaţiul pe deasupra primei
ulicioare, şi-a dat seama că trecătorii n-o vedeau
zburând. Nimeni nu-şi sucea capul, nimeni nu striga:
„Uite, uite!” Nimeni nu se dădea în lături speriat, nu
ţipa, nu leşina; nimeni nu izbucnea într-un râs
dement.
 Margareta zbura neauzit, foarte încet şi jos, cam la
nivelul etajului al doilea. Dar, cu tot zborul lent, chiar
la intrarea în Arbatul cu luminile lui orbitoare, nu-şi
calculă bine mişcarea şi se lovi cu umărul de un disc
luminos pe care era desenată o săgeată. Accidentul 
ăsta o supără foc. Se dădu îndărăt pe peria ei
ascultătoare, zbură în lături şi apoi, năpustindu-se
deodată asupra discului, îl făcu ţăndări cu coada
periei. Se auzi zăngănitul cioburilor, trecătorii săriră
într-o parte, de undeva se desluşi un fluierat, şi
Margareta, săvârşind această năzbâtie, izbucni în
hohote de râs.
 „Pe Arbat trebuie să fiu mai prevăzătoare, îşi zise
ea. Pe aici e o adevărată harababură, aşa încât te
descurci greu.”
 Spunând aceasta, începu să se strecoare printre
cabluri. Sub ea pluteau acoperişurile troleibuzelor,
ale autobuzelor şi ale turismelor, în timp ce pe
trotuare, după cum i se părea de sus, pluteau râuri
de şepci. Şi din ele se desprindeau pârâiaşe, ce se
vărsau în gurile de foc al magazinelor luminate în
noapte.
 „O, ce talmeş-balmeş! gândi furioasă Margareta,
aici nici nu poţi să te întorci.”
 Tăie Arbatul, se ridică mai sus, cam la înălţimea
etajului trei, şi, trecând pe lângă clădirea din colţ a
teatrului cu luminile lui orbitoare, pluti într-o
ulicioară îngustă cu două rânduri de case înalte.
Toate ferestrele erau deschise şi de pretutindeni se
revărsa muzica transmisă la radio. Din curiozitate,
Margareta aruncă o privire pe una din ferestre. Era o
bucătărie. Lângă două primusuri, arzând cu un vuiet
năprasnic, stăteau şi se certau două femei, fiecare cu
câte o lingură în mână.
 — Uite ce-i, Pelagheia Petrovna, te rog să stingi
lumina când ieşi de la toaletă, spuse femeia ce stătea
înaintea unei cratiţe pline cu bunătăţi, din care
ieşeau aburi. Că de nu, o să cerem în scris evacuarea
dumitale. 
 — Grozavă mai eşti dumneata, răspunse cealaltă.
 — Amândouă sunteţi grozave, zise tare Margareta,
trecând prin fereastră, în bucătărie.
 Părţile beligerante, auzindu-i glasul, se întoarseră,
încremenind cu lingurile murdare în mână.
Margareta îşi întinse încetişor mâna printre ele şi,
întorcând robinetele primusurilor, le stinse. Scoţând
un geamăt de uimire, femeile rămaseră cu gurile
căscate. Dar Margareta se şi plictisise în bucătărie şi,
pornind iar în zbor, se întoarse în ulicioară.
 Imobilul uriaş şi luxos cu şapte etaje de la capătul
acesteia, construit pesemne de curând, îi atrase
atenţia. Veni în jos şi, aterizând, descoperi că toată
faţada casei era de marmură neagră, că avea uşi
largi, că în spatele vitrinei se profila şapca cu firet de
aur şi sclipeau nasturii portarului şi că, deasupra
intrării, scria cu litere de aur: „Casa Dramlitului”7.
 Uitându-se printre gene, Margareta căuta să
pătrundă sensul cuvântului „Dramlit”. Luând la
subţioară peria, intră în vestibul, îmbrâncindu-l cu
uşa, spre marea lui mirare, pe portar, şi, lângă
ascensor, pe un perete, zări o tablă neagră, uriaşă,
iar pe ea, scrise cu litere albe, numărul
apartamentelor şi numele locatarilor. Inscripţia care
încununa lista „Casa dramaturgului şi a
publicistului” o făcu pe Margareta să scoată un ţipăt
înăbuşit de fiară. Urcându-se ceva mai sus prin
văzduh, citi cu atenţie încordată numele: Hustov,
Dvubratski, Kvant, Beskudnikov, Latunski...
 — Latunski! ţipă ea ascuţit. Latunski! El e cel...
care... l-a nenorocit pe maestru!

7 Casa dramaturgului şi a publicistului. 
 La intrare, portarul sări în sus, uluit, cu ochii
holbaţi la tabla neagră, străduindu-se să înţeleagă
minunea: de ce lista locatarilor pornise subit să
scoată ţipete stridente?
 În timpul acesta, Margareta urca repede scara
repetând cu frenezie:
 — Latunski 84... Latunski 84...
 Iată, la stânga — 82, la dreapta — 83, mai sus, la
stânga — 84! Aici! Iată şi cartea de vizită: «O.
Latunski».
 Margareta descăleca de pe coada periei şi tălpile ei
înfierbântate atinseră răcoarea plăcută a palierului.
Sună o dată, încă o dată. Dar nu venea nimeni să-i
deschidă. Apăsă mai tare butonul soneriei, al cărei
zbârnâit îl auzea chiar şi ea în apartamentul lui
Latunski. Da, locatarul apartamentului 84 de la
etajul şapte trebuie să-i fie recunoscător până la
moarte răposatului Berlioz, preşedintele Massolitului, pentru că nimerise sub tramvai, şi pentru că
mitingul de doliu fusese fixat tocmai în seara aceea.
Criticul Latunski se născuse sub o stea norocoasă; ea
l-a salvat de întâlnirea cu Margareta, ajunsă
vrăjitoare în vinerea aceea.
 Nimeni nu venea să deschidă. Atunci, Margareta
se repezi în jos, cu toată viteza, numărând etajele;
ajunse la parter, ţâşni în stradă şi, uitându-se în sus,
numără şi controla de afară etajele vrând să-şi dea
seama unde veneau ferestrele apartamentului ocupat
de Latunski. Erau, fără doar şi poate, cele cinci
ferestre pe colţ, la etajul 7, cufundate în întuneric.
După ce se convinse că nu greşeşte, se ridică în
văzduh, şi, peste câteva clipe, iat-o intrând pe
fereastra deschisă într-o cameră întunecoasă, unde
se aşternea, argintie, doar o cărare îngustă strecurată
de lumina lunii. Margareta alergă pe această cărare şi
găsi pe dibuite comutatorul. În clipa următoare
întreaga locuinţă era luminată. Peria stătea părăsită
într-un ungher. După ce se convinse că nu era
nimeni în tot apartamentul, deschise uşa de la
intrare şi controlă dacă într-adevăr pe cartea de vizită
stă scris numele lui Latunski. Da, nimerise unde
trebuia.
 Se spune că şi astăzi criticul Latunski se face alb
ca varul când îşi aminteşte de seara aceea cumplită,
şi că până astăzi rosteşte cu devoţiune numele lui
Berlioz. Nu se ştie cu ce delict sinistru şi infam s-ar fi
încheiat seara aceea dacă el ar fi fost acasă, pentru
că Margareta s-a întors din bucătărie cu un ciocan
greu în mână.
 Zburătoarea invizibilă şi goală-puşcă încerca să se
stăpânească, să se oprească, dar mâinile îi tremurau
de nerăbdare. Ochind bine, lovi cu ciocanul clapele
pianului, şi în apartament se revărsă primul urlet
jalnic. Instrumentul produs de firma Becker — cu
totul nevinovat — urla în culmea disperării. Clapele
se prăvăleau, aplicele albe de os zburau în toate
părţile. Pianul vuia, gemea, zdrăngănea şi hârâia.
 Cu sunetul unei împuşcături de revolver, crăpă
sub lovitura de ciocan placa de rezonanţă de sus,
lustruită. Răsuflând greu, Margareta rupea şi strivea
coardele cu ciocanul. În cele din urmă, obosită, se
dădu la o parte, se trânti într-un fotoliu, să-şi tragă
răsuflarea.
 În baie, apa vuia cumplit, ca şi în bucătărie. „Mi
se pare că a început să curgă pe jos...” constată
Margareta, adăugând cu glas tare:
 — Dar să nu-mi pierd vremea aici. 
 Din bucătărie se prăvălea spre coridor un torent
de apă. Plescăind cu picioarele desculţe prin băltoace,
Margareta ducea apă cu nişte căldări din bucătărie în
cabinetul criticului şi o vărsa în sertarele mesei de
scris. Apoi, după ce sparse cu ciocanul uşile
dulapului din cabinet, se năpusti în dormitor. Făcu
ţăndări oglinda şifonierului şi, scoţând din el un
costum de haine al criticului, îl înecă în cadă.
 O călimară plină cu cerneală, luată din birou, o
vărsă în patul somptuos pentru două persoane.
Distrugerea îi provoca o aprigă desfătare, cu toate
acestea, rezultatele i se păreau prea neînsemnate. De
aceea începu să facă ce-i trecea prin minte. Spărgea
vazoanele cu ficuşi din camera unde se afla pianul.
Fără să termine treaba, se întorcea în dormitor şi, cu
un cuţit de bucătărie, tăia cearşafurile, spărgea
fotografiile înrămate. Nu simţea pic de oboseală şi
numai sudoarea curgea pe ea şiroaie.
 În timpul acesta, în apartamentul 82 de sub
apartamentul lui Latunski, femeia de serviciu a
dramaturgului Kvant îşi bea ceaiul în bucătărie,
ascultând nedumerită zgomotele ce răzbăteau de sus:
bocănituri, zăngănit de sticlă şi un necontenit du-tevino. Ridicând privirea în tavan, văzu cum acesta îşi
schimbă de la o clipă la alta culoarea, făcându-se din
alb albăstrui spălăcit. Pata creştea văzând cu ochii şi
deodată se împânzi de picături. Câteva secunde
femeia încremeni locului, minunându-se de
fenomenul ăsta, până când, în cele din urmă, din
tavan se porni o adevărată ploaie, care nu întârzie să
se reverse cu zgomot pe podea. Femeia sări în
picioare, puse sub şuvoiul de apă un lighean, ceea ce
se dovedi inutil, întrucât ploaia se înteţea, lărgindu-şi
teritoriul, inundând plita cu gaze şi masa cu vesela 
de pe ea. Atunci, cu un ţipăt, femeia se repezi afară
din apartament, luând-o în sus pe scări şi, după
câteva clipe, soneria de la uşa apartamentului lui
Latunski prinse iar să zbârnâie.
 „Gata, s-au pus pe sunat. E timpul s-o iau din
loc”, îşi zise Margareta şi încalecă pe coada periei,
atentă la glasul de femeie care striga pe gaura cheii:
 — Deschide, deschide, te rog! Dusia, deschide! La
voi curge? Pe noi ne-a inundat!
 Margareta se ridică cam la un metru în văzduh şi
lovi în lustră. Două lămpi făcură explozie, aruncând
în toate părţile ţurţuri de cristal. Strigătele de la
intrare amuţiră, şi pe scară se auzi un tropăit.
Margareta pluti pe geam afară şi, făcându-şi uşurel
vânt, îşi repezi ciocanul în geamul ferestrei, care
scânci, în timp ce pe peretele exterior, îmbrăcat în
marmură, al clădirii, se prăvăli o cascadă de cioburi.
Apoi ea zbură spre geamul următor. Jos, departe,
oamenii începură să alerge pe trotuar; din cele două
maşini care staţionau în faţa clădirii una claxona şi
se îndepărtă. Terminând cu ferestrele lui Latunski,
Margareta pluti spre apartamentul vecin. Loviturile se
făcură mai dese, stradela se umplu de pocnete şi
zăngănit. Din prima intrare ieşi în fugă portarul, se
uită în sus, şovăi un pic, nedându-şi seama din capul
locului ce are de întreprins, apoi băgă în gură fluierul
şi fluieră ca un turbat. În fluieratul acesta, cu o
adevărată frenezie, după ce a spart ultimul geam de
la etajul şapte, Margareta coborî spre etajul şase şi
începu să spargă geamurile şi aici.
 Chinuit de inactivitatea prelungită de după uşile
elegante ale intrării, portarul îşi punea tot sufletul în
fluierat, urmărind-o pas cu pas pe Margareta, ca şi
când ar fi acompaniat-o, în pauze, când ea trecea de 
la o fereastră la alta, el îşi lua avânt şi, în fiecare
lovitură dată de Margareta, umflându-şi obrajii, se
punea pe fluierat, sfredelind văzduhul nopţii până la
ceruri.
 Sforţările lui, în combinaţie cu sforţările
Margaretei, dezlănţuită, dădură rezultate mari. În
casă se stârnise panică. Geamurile rămase încă
întregi se deschideau, apăreau în ele capete omeneşti,
care se ascundeau pe dată, iar geamurile deschise —
repede se închideau. În casele de peste drum, în
ferestre, pe un fond luminat, apăreau siluetele
întunecate ale oamenilor, care căutau să înţeleagă de
ce, fără nici un motiv, crapă geamurile în clădirea
nouă a „Dramlit”-ului.
 În ulicioară, toată lumea alerga spre casa
„Dramlit”-ului, iar în clădire, pe toate scările,
tropăiau oameni, foindu-se fără nici un rost. Femeia
de serviciu a lui Kvant striga celor ce fugeau pe scări
că apartamentul lor a fost inundat; în curând, i se
alătură şi femeia familiei Hustov de la apartamentul
80, de sub locuinţa lui Kvant. La Hustovi, apa ţâşnise
din tavan, şi în baie, şi în bucătărie. În cele din urmă,
în locuinţa Kvanţilor, în bucătărie, din tavan se
prăbuşi un strat uriaş de tencuială, făcând praf toată
vesela murdară, după care, din zdrenţele tavanului,
se porni o ploaie în toată legea, de parcă turna cu
găleata. Atunci, pe scara unu se dezlănţuiră nişte
ţipete disperate.
 Zburând prin dreptul penultimei ferestre de la
etajul trei, Margareta se uită înăuntru şi zări un
individ care-şi punea masca de gaze, cuprins de
panică. Ea-l sperie, spărgând geamul cu ciocanul, şi
omul o şterse din odaie. 
 Sălbatica devastare se curmă pe neaşteptate.
Lunecând spre etajul doi, Margareta se uită pe
fereastra din margine, acoperită cu o draperie uşoară
de culoare închisă. În odaie, sub un glob de sticlă,
ardea un bec slab. Într-un pătuţ cu plasă şedea un
băieţel de vreo patru ani, trăgând cu urechea speriat
la zgomotele de afară. Era singur, cei mari o
zbughiseră pesemne pe palier, să vadă ce se
întâmplă.
 — Sparg geamurile, zise băieţelul, după care
strigă: Mamă! Neprimind nici un răspuns, mai spuse:
 — Mamă, mi-e frică.
 Margareta dădu deoparte draperia şi zbură pe
geam, în odaie...
 — Mi-e frică, repetă băieţelul, cuprins de un
tremur.
 — Nu-ţi fie teamă, nu-ţi fie teamă, micuţule, îl
linişti Margareta, străduindu-se să-şi îmblânzească
oarecum glasul nelegiuit, răguşit în bătaia vântului,
băieţii s-au apucat să spargă geamurile.
 — Cu praştia? o întrebă băieţelul, potolindu-se.
 — Cu praştia, cu praştia, încuviinţă Margareta. Tu
dormi liniştit.
 — E Sitnik, zise băieţelul, el are praştie.
 — Bineînţeles că el e!
 Băieţelul se uită şiret undeva, într-o parte, şi
întrebă:
 — Şi tu, tanti, unde eşti?
 — Eu nu sunt, îi răspunse Margareta. Mă visezi.
 — Aşa am crezut şi eu, zise băieţelul.
 — Culcă-te, îi porunci Margareta, pune-ţi obrazul
în palmă şi visează-mă. 
 — Bine, am să te visez, am să te visez neapărat, se
învoi băieţelul şi în aceeaşi clipă se cuibări în pătuţul
lui, cu obrazul în palmă.
 — Am să-ţi spun o poveste, începu să vorbească
din nou Margareta, punându-şi mâna înfierbântată
pe căpşorul tuns: A fost odată o tanti... Şi nu avea
copii, şi nu ştia ce e fericirea, întâi, multă, multă
vreme a tot plâns, iar mai târziu s-a făcut rea...
 Margareta amuţi şi îşi retrase mâna: copilul
dormea.
 Ea îşi lăsă încetişor ciocanul pe pervazul ferestrei
şi zbură pe geam afară. Lângă clădire era zarvă mare.
Pe asfaltul trotuarului, presărat cu cioburi, alergau
nişte oameni, strigând ceva. Printre ei apăruseră şi
miliţieni. Deodată, se auzi un clopot, şi din Arbat îşi
făcu intrarea în ulicioară maşina roşie a pompierilor,
cu scară.
 Dar ce urma să se petreacă n-o mai interesa pe
Margareta. Calculându-şi bine mişcările, ca să nu se
agate de vreun cablu, strânse mai tare peria şi într-o
clipă se pomeni deasupra casei cu bucluc. Sub ea,
ulicioara căzu într-o rână, prăvălindu-se. În locul
ulicioarei, sub picioarele ei, se ivi o îngrămădire de
acoperişuri brăzdată la colţuri de nişte cărări
scânteietoare. Toată această îngrămădire pluti pe
neaşteptate într-o parte, iar lanţurile de lumini se
spălăciră, contopindu-se treptat.
 Margareta se mai smuci o dată, şi toată
îngrămădirea de acoperişuri intră în pământ, în locul
ei ţâşnind o mare de lumini electrice tremurătoare,
care se ridică deodată vertical, ca apoi să apară
deasupra capului ei, în timp ce sub picioarele sale
sclipi argintul lunii. Dându-şi seama că făcuse o
tumbă, îşi luă din nou poziţia normală şi, întorcând 
capul, văzu că nici lacul nu mai era, şi că acolo, în
urma ei, la orizont, nu mai rămăsese decât o văpaie
trandafirie. În clipa următoare se stinse şi aceasta, şi
Margareta se pomeni singură cu luna, care alerga
deasupra ei, în stânga. Părul îi era de mult vâlvoi, în
timp ce lumina lunii îi scălda şuierând trupul gol.
Văzând cum undeva, jos, două şiruri de lumini
răzleţe se contopesc în două dâre neîntrerupte de foc,
ca apoi să dispară cu repeziciune, Margareta îşi dădu
seama că zboară cu o viteză fantastică şi o uimi
faptul că nu se înăbuşă.
 În clipele următoare, jos, departe, în întunericul
negru al pământului, se aprinse o nouă văpaie de
lumină electrică, repezindu-se sub picioarele ei, ca în
secunda următoare să pornească a se învârti în chip
fantastic, ca o elice, şi să se prăbuşească în beznă.
Alte câteva clipe şi fenomenul se repetă.
 — Oraşele! Oraşele! strigă Margareta.
 După aceea, de vreo două-trei ori văzu sub ea
sclipirea palidă parcă a unor săbii în cutii negre
deschise şi-şi dădu seama că erau râuri.
 Întorcându-şi capul şi privind sus şi spre stânga,
zburătoarea vedea încântată cum aleargă luna
deasupra ei, nebuneşte, înapoi spre Moscova, dar
stând în acelaşi timp cu totul ciudat pe loc, încât se
putea desluşi limpede pe ea o tainică siluetă
întunecată — un balaur, sau un căluţ cocoşat, cu
botul ascuţit îndreptat spre oraşul pe care-l lăsase în
urmă.
 Atunci Margaretei îi trecu prin minte că, de fapt,
degeaba goneşte cu atâta furie peria, că se lipseşte de
posibilitatea de a vedea cum trebuie, de a se desfăta,
de a gusta din plin zborul. Ceva îi spunea că acolo
unde zboară, va fi aşteptată şi că nu are de ce să se 
plictisească gonind cu asemenea repeziciune
nebunească şi la asemenea înălţime.
 Aplecă peria cu părul ţepos înainte, aşa încât
coada acestuia se ridică în sus şi, încetinind mult
mersul, se apropie de pământ. Şi această alunecare,
ca într-o săniuţă aeriană, îi aduse o nemaipomenită
desfătare. Pământul se ridică spre ea, şi în vâltoarea
neagră, fără nici o formă până atunci, se arătară
tainele şi frumuseţile lui în timpul unei nopţi cu lună.
Pământul venea spre ea şi pe Margareta o şi
pătrundea mirosul pădurilor înverzite. Zbură
deasupra ceţii unei pajişti înrourate, apoi deasupra
unui lac. Sub ea cântau în cor broaştele, iar undeva
departe, făcând, nu se ştie de ce, să-i bată tare inima,
venea cu zgomot mare un tren.
 În curând îl văzu. Se târa încet, ca o şenilă,
împroşcând văzduhul cu scântei. Luându-i-o înainte,
Margareta mai zbură deasupra oglinzii unei ape, în
care trecu, sub picioarele ei, o a doua lună, apoi veni
mai jos şi o porni, gata-gata să atingă vârfurile unor
pini uriaşi.
 Din spate se auzi deodată un vâjâit spintecând
văzduhul; creştea, apropiindu-se, ajungând-o din
urmă pe Margareta. Treptat, la vâjâitul acesta,
semănând cu cel provocat de un obiect zburător, de
un proiectil, se adăugă hohotul de râs al unei femei,
întorcând capul, Margareta văzu venind spre ea o
arătare ciudată, de culoare închisă. Conturându-se
tot mai precis, se desluşi în sfârşit un călăreţ în zbor;
încetinindu-şi goana, pe Margareta o ajunse din
urmă Nataşa.
 Goală, cu părul răvăşit fluturându-i în vânt, zbura
călare pe un vier gras, care strângea între copitele
dinainte o servietă, în timp ce cu cele dinapoi bătea 
înverşunat văzduhul. Pe lingă vier, zbura legat de un
şnur şi sclipind uneori în lumina lunii un pince-nez,
iar vierul avea pe cap o pălărie care-i aluneca tot mai
mult pe ochi. Uitându-se mai bine, Margareta îşi
dădu seama că vierul nu era altul decât Nikolai
Ivanovici, şi hohotele ei de râs tunară peste pădure,
împletindu-se cu hohotele Nataşei.
 — Nataşa! chiui Margareta. Te-ai uns cu cremă?
 — Sufleţelul meu!! îi răspunse Nataşa, trezind cu
ţipetele ei pădurea de pin adormită. Regina mea, să
ştii că am uns şi chelia dumnealui!
 — Prinţesă! zbieră plângăreţ vierul, purtându-şi în
galop călăreaţa.
 — Sufleţelul meu! Margareta Nikolaevna! strigă
Nataşa, galopând alături de Margareta, recunosc, am
luat cremă. Că şi noi vrem să trăim şi să zburăm!
Iertaţi-mă, stăpâna mea, dar eu nu mă întorc, nu mă
întorc pentru nimic în lume! Ah! Ce bine e, Margareta
Nikolaevna... M-a cerut în căsătorie, şi Nataşa arăta
cu degetul spre gâtul vierului, care gâfâia ruşinat, da,
m-a cerut în căsătorie! Cum îmi spuneai, ia zi? strigă
ea aplecându-se spre urechea vierului.
 — Zeiţă! urla acesta, nu pot să zbor atât de
repede! Pot să pierd hârtii importante, Natalia
Prokofievna, protestez!
 — Ia mai du-te dracului cu hârtiile tale! striga
hohotind obraznic Nataşa.
 — Ce tot spui, Natalia Prokofievna, ne poate auzi
cineva, strigă rugător vierul.
 Zburând alături de Margareta, Nataşa îi povesti,
râzând, ce se întâmplase în vilă după plecarea ei.
 Fata mărturisi că nu se atinsese de lucrurile
primite în dar de la Margareta, ci se dezbrăcase şi,
repezindu-se la cutia cu cremă, se unsese cu ea. Şi i 
se întâmplase acelaşi lucru ca şi stăpânei sale. Dar,
în timp ce ea se minuna, privindu-se în oglindă,
râzând, fericită de frumuseţea ei vrăjită, se
deschisese uşa şi apăruse Nikolai Ivanovici. Ţinea
tulburat în mâini cămaşa Margaretei Nikolaevna,
propria-i pălărie şi servieta. Văzând-o pe Nataşa,
Nikolai Ivanovici încremenise. Venindu-şi în fire, roşu
ca un rac, declarase că a socotit de datoria lui să
ridice cămăşuţa şi s-o aducă el, personal...
 — Ce-a fost în stare să sporovăiască, ticălosul!
hohotea Nataşa. Ce-a fost în stare să-mi spună, să
mă ademenească! ce bani mi-a făgăduit! Zicea:
Klavdia Petrovna n-o să afle nimic. Ce, doar n-ai să
spui că mint! strigă Nataşa către vier, care-şi întoarse
râtul într-altă parte, ruşinat din cale-afară.
 Zburând prin dormitor, Nataşa îl unsese cu cremă
pe Nikolai Ivanovici, după care rămăsese şi ea
încremenită de uimire. Chipul respectabilului locatar
de jos se strânsese într-un rât, iar la mâini şi la
picioare se pomenise cu nişte copite mititele.
Privindu-se în oglindă, Nikolai Ivanovici pornise a
urla disperat, sălbatic, dar era prea târziu. După
câteva clipe, înşeuat, plângând în hohote
deznădăjduite, zbura undeva la dracu, afară din
Moscova.
 — Cer stăruitor să mi se dea iar înfăţişarea mea
normală! grohăi şi guiţă pe neaşteptate vierul, când
cuprins de frenezie, când rugându-se cu umilinţă. Nu
am de gând să zbor la o adunare ilegală! Margareta
Nikolaevna, te rog, e de datoria dumitale s-o pui la
punct! Ţi-a fost femeie de serviciu!
 — Aha, va să zică acum sunt pentru tine femeie
de serviciu? femeie de serviciu? strigă Nataşa, 
ciupindu-l pe vier de ureche. Adineauri eram zeiţă!
Cum îmi spuneai? Zi!
 — Venera! răspunse plângăreţ vierul zburând
deasupra unui pârâu ce spumega printre stânci şi
atingând cu copitele nişte tufe de alun.
 — Venera! Venera! strigă triumfătoare Nataşa, cu
o mână în şold, cu cealaltă întinsă spre lună.
Margareta! Regină! Rugaţi-vă pentru mine, să mă lase
să rămân vrăjitoare! Dumneavoastră vi se
îndeplineşte orice rugă, vă e dată puterea!
Şi Margareta răspunse:
 — Bine. Îţi promit!
 — Mulţumesc, strigă Nataşa şi, deodată, urlă tăios
şi trist: Hei! Hei! Mai repede, mai repede! Ia sporeşte
viteza!
 Strânse între călcâie şoldurile vierului, teşite şi
slăbite de goana cea turbată, şi animalul se smuci
atât de tare, că din nou spintecă văzduhul, şi Nataşa
apăru undeva înainte, ca un punct negru, pierind, o
dată cu ea stingându-se şi vâjâitul zborului.
 Ca şi înainte, Margareta zbura agale printr-o
regiune pustie şi necunoscută, peste nişte dealuri
presărate cu bolovani risipiţi printre pini răzleţi şi
uriaşi. Ea nu zbura însă pe deasupra pinilor, ci
printre trunchiurile lor poleite dintr-o parte de
argintul lunii. Umbra uşoară a zburătoarei aluneca
pe pământ în faţa ei, iar luna o mângâia din spate.
 Margareta simţea că se află lângă o apă şi bănuia
că va ajunge curând la capătul drumului. Pinii se
dădură în lături, şi ea se apropie încetişor prin
văzduh de o râpă abruptă, calcaroasă. Dedesubt, jos,
în vale, şerpuia un râu învăluit în umbră. Peste toate
se aşternea ceaţa, agăţându-se de tufele de pe
marginea râpei, în timp ce malul celălalt era jos şi 
neted. Acolo, sub un pâlc singuratic de copaci
rămuroşi, se zbătea flacăra mică a unui foc de
vreascuri şi se zăreau siluete mărunte, în mişcare.
Margaretei i se păru că aude din partea aceea o
muzică veselă, sâcâitoare. Mai departe, cât vedeai cu
ochii, pe câmpia argintată de lună nu se desluşeau
semnele nici unei aşezări sau ale prezenţei omului.
 Margareta sări de pe mal şi într-o clipă atinse apa.
După goana ei prin văzduh undele o îmbiau.
Aruncând cât colo peria, îşi făcu vânt şi se repezi în
râu cu capul în jos. Trupul ei uşor străpunse ca o
săgeată apa, şi o trâmbă de stropi ţâşni atât de sus,
de ziceai că acum-acum ajunge la lună. Apa era caldă
ca în baie şi, ieşind în bezna neagră pe oglinda
râului, singură în noapte, Margareta înotă pe
săturate.
 Nu era nimeni lângă Margareta, dar ceva mai
departe, în spatele unor tufe, se auzea plescăit şi
fornăit — şi acolo se scălda cineva.
 Margareta ieşi pe mal. După scăldat, trupul îi
ardea. Nu simţea nici un fel de oboseală şi ţopăia
fericită pe iarba reavănă.
 Deodată încetă să mai danseze şi-şi încorda
atenţia. Fornăitul se auzea mai aproape şi, de după
tufişuri de răchită, apăru un grăsan gol-goluţ, cu un
joben negru de mătase pe cap, pus mai spre ceafă.
Tălpile picioarelor le avea negre-nămolite, aşa încât
părea că poartă ghete negre. Judecând după felul
cum gâfâia şi sughiţa, era băut bine, ceea ce se
confirma şi prin faptul că deodată râul începu să
miroasă a coniac.
 Văzând-o pe Margareta, grăsanul o pironi cu ochii,
iar apoi urlă bucuros: 
 — Ce-o fi asta? Oare pe ea o văd? Clodina, că doar
tu eşti, văduvă veselă! Şi tu te afli aici? Şi înaintă
spre ea, să o salute.
 Margareta se dădu înapoi şi-i răspunse cu
demnitate:
 — Du-te la mama dracului! Nu sunt nici o
Clodină. Vezi cu cine stai de vorbă şi, după ce se
gândi o clipă, adăugă la vorbele ei o înjurătură lungă,
scabroasă. Toate acestea avură darul să-l
dezmeticească pe grăsunul uşuratic.
 — Vai! exclamă el încet şi tresări, iertaţi-mă cu
mărinimie, luminăţia voastră, regină Margot! V-am
confundat şi vinovat e coniacul, fie el blestemat!
Grăsanul se lăsă pe un genunchi, dădu la o parte
jobenul, făcu o plecăciune şi începu să
bolborosească, amestecând frazele ruseşti cu cele
franţuzeşti, nişte aiureli despre nunta însângerată a
unui prieten al său Guessard, la Paris, despre coniac
şi despre faptul că e distrus de trista greşeală pe care
o făcuse.
 — Mai bine ţi-ai pune pantalonii, nenorocitule,
zise mai blând Margareta.
 Grăsanul zâmbi larg, arătându-şi toţi dinţii,
bucuros că Margareta nu este supărată şi-i comunică
extaziat că în clipa de faţă e fără pantaloni, doar
pentru că, distrat fiind, i-a lăsat la fluviul Enisei,
unde se scăldase ceva mai înainte, dar că îndată
zboară acolo, mai ales că Eniseiul e la doi paşi. După
aceea începu să se dea înapoi, cu faţa spre
Margareta, şi se dădu aşa până-n clipa când alunecă
şi căzu pe spate în apă. Dar căzând chiar, păstra pe
faţa-i garnisită cu mici barbete un zâmbet de extaz,
afecţiune şi devotament. 
 Margareta scoase un fluierat puternic şi,
încălecând peria, care alergase de îndată la chemarea
ei, trecu în zbor pe malul celălalt. Umbra râpei
calcaroase nu ajungea până acolo, şi malul lin era
scăldat în razele lunii.
 Când Margareta puse piciorul pe iarba înrourată,
orchestra de sub sălcii răsună mai tare, şi din focul
de vreascuri zbură mai vesel un snop de scântei. Sub
ramurile sălciilor, presărate cu cerceluşe gingaşe şi
pufoase, conturându-se în razele lunii, şedeau pe
două rânduri nişte broaşte fălcoase şi, umflându-se,
de parc-ar fi fost de cauciuc, cântau din fluiere de
lemn un marş solemn şi eroic. Dinaintea muzicanţilor
atârnau smocuri de putregai fosforescent, prinse în
nuieluşe de sălcii, ca să lumineze partiturile. Pe botul
broaştelor sclipeau umbrele dănţuitoare ale focului
de vreascuri.
 Marşul se cânta în cinstea Margaretei. I se făcea o
primire dintre cele mai triumfale. Rusalcele străvezii
îşi întrerupseră hora încinsă deasupra râului şi o
aclamară fluturând în aer nişte ierburi de apă, iar
deasupra malului pustiu şi verzui răsună,
rostogolindu-se până departe, lărmuirea lor de bun
venit. Nişte vrăjitoare în pielea goală ţâşniră de după
sălcii, se încolonară cu reverenţe şi plecăciuni, curat
ca la curtea împărătească. Cineva, cu picioare de ţap,
veni fuga la Margareta, lipindu-şi buzele de mâna ei
şi, aşternând pe iarbă o ţesătură de mătase, întrebă
dacă regina e mulţumită, dacă i-a făcut plăcere
scăldatul, poftind-o să se întindă, ca să se
odihnească, ceea ce Margareta şi făcu.
 Cel cu picioare de ţap îi oferi o cupă cu şampanie
pe care ea o bău şi simţi deodată parcă încălzindu-ise inima. Interesându-se de soarta Nataşei, află că
aceasta se şi scăldase şi pornise, călare pe vierul ei,
spre Moscova, ca să ajungă acolo mai înainte, să dea
de veste cui trebuie că Margareta va sosi curând şi să
ajute la confecţionarea şi împodobirea toaletei sale.
 Scurta şedere a Margaretei sub sălcii a fost
marcată de un episod: în văzduh răsună un fluierat,
şi un trup negru, greşind vădit ţinta, se prăbuşi în
apă. Peste câteva clipe în faţa Margaretei se ivi acelaşi
grăsan cu barbete, care se prezentase într-un mod
atât de nereuşit pe celălalt mal. Apucase, după cum
se vedea, să facă drumul până la Enisei şi înapoi,
întrucât era îmbrăcat sărbătoreşte cu frac, însă ud
leoarcă, din cap până-n picioare. Coniacul îi făcuse
figura pentru a doua oară: coborând, nimerise tot în
apă. În schimb, nu-şi pierduse zâmbetul nici în acest
caz atât de trist, şi a fost admis să-i sărute mâna
Margaretei, care râdea vesel.
 Apoi toată lumea începu să se pregătească de
plecare. Rusalcele îşi jucară hora în lumina lunii şi se
topiră în razele ei. Cel cu picioare de ţap se informă
reverenţios cu ce a călătorit Margareta până la râu.
Aflând că sosise călare pe o perie, remarcă:
 — O, se poate? E atât de incomod!
 După ce întocmi într-o clipă din două cioturi mici
un telefon bizar, ceru cuiva să i se trimită neîntârziat,
într-un minut, o maşină, ceea ce se şi făcu, chiar
într-un minut.
 Pe ostrov ateriză un automobil şarg, deschis,
numai că la volan nu şedea un şofer obişnuit, ci un
cioroi de câmp, negru, cu pliscul lung, cu o şapcă de
muşama pe cap şi cu mănuşi lungi, cu manşetă
largă. Ostrovul se făcea tot mai pustiu. Luându-şi
zborul, vrăjitoarele se topiseră în văpaia lunii. Focul 
de vreascuri se stingea, şi peste tăciuni se aşternea o
spuză căruntă.
 Cel cu picioarele de ţap o ajută pe Margareta să se
urce în maşină, şi ea se lăsă pe bancheta largă a
automobilului şarg. Automobilul hurui şi se repezi în
sus, mai-mai să atingă luna. Ostrovul pieri, pieri şi
râul, în timp ce Margareta gonea prin văzduh înapoi
spre Moscova. 
22. La lumina făcliilor
 Huruitul uniform al automobilului zburând în
înalturi o legăna pe Margareta, iar lumina caldă a
lunii o învăluia, plăcută şi mângâietoare. Îşi întindea
faţa cu ochii închişi s-o alinte vântul, gândindu-se cu
oarecare tristeţe la malul râului necunoscut, pe care-l
părăsise şi pe care, după cum presimţea, n-o să-l mai
vadă niciodată. După toate minunile şi vrăjitoriile din
seara aceea, bănuia la cine se duce, dar nu-i era
frică. Speranţa că acolo va izbuti să-şi redobândească
fericirea pierdută îi dădea curaj. De altfel, nu-i fu dat
să viseze prea mult la fericirea ei în această maşină.
Nu se ştie dacă cioroiul îşi cunoştea bine meseria, ori
maşina era atât de bună, cert este că nu trecu multă
vreme şi, când Margareta deschise ochii, zări
dedesubt, în locul întunericului pădurii, o mare
tremurătoare — luminile Moscovei. Pasărea neagră —
şoferul — deşurubă din zbor roata dreaptă din faţă,
aterizând într-un cimitir pustiu din raionul
Dorogomilov.
 Fără să-l întrebe nimic pe şofer, Margareta coborî
împreună cu peria ei, lângă o lespede funerară;
cioroiul porni automobilul şi-l dirijă drept spre râpa
din dosul cimitirului, unde acesta se prăbuşi cu un
huruit infernal şi pieri. Cioroiul îşi duse respectuos
mâna la şapcă, se sui călare pe roată şi-şi luă zborul.
 În aceeaşi clipă, din spatele unui monument
funerar apăru o pelerină neagră. În lumina lunii,
scânteie un clonţ, şi Margareta îl recunoscu pe
Azazello. Cu un gest, acesta o invită să încalece peria,
iar el sări călare pe o floretă lungă, şi amândoi îşi
luară zborul, aterizând peste câteva clipe, nevăzuţi de 
nimeni, în faţa casei nr. 302 bis de pe strada
Sadovaia.
 În timp ce, ducând sub braţ peria şi floreta, cei doi
treceau prin gang. Margareta zări un bărbat cu şapcă
şi cizme înalte, care aştepta probabil pe cineva. Deşi
erau aproape aerieni, omul singuratic auzi paşii celor
doi şi tresări alarmat, neputând înţelege de unde
venea zgomotul.
 Pe un al doilea om, semănând uimitor cu primul,
ei l-au întâlnit lângă intrarea a şasea. Şi din nou se
repetă aceeaşi istorie.
 S-au auzit paşii lor... omul se întoarse îngrijorat şi
se încruntă. Iar atunci când uşa se deschise şi se
închise din nou, omul se repezi în urma celor ce
intrau nevăzuţi, privi în spaţiul de la intrare, dar,
desigur, nu văzu nimic.
 Al treilea, copia fidelă a celui de al doilea, şi deci şi
a celui dintâi, veghea pe palierul etajului doi. Fuma
ţigări tari şi, trecând pe lângă el, Margareta începu să
tuşească. Cel care fuma sări de pe banca pe care
şedea, ca şi când l-ar fi împuns ceva, începu să se
uite în jur neliniştit, se apropie de balustrada scării,
privi în jos. În timpul acesta, Margareta cu însoţitorul
ei se şi aflau în faţa apartamentului nr. 50. N-a
trebuit să sune. Azazello deschise încet uşa cu cheia
lui.
 Primul lucru care o uimi pe Margareta la intrare
fu întunericul. Domnea o beznă ca într-o subterană;
şi ea simţi nevoia să se agaţe de pelerina lui Azazello,
de teamă să nu se poticnească. Dar chiar în clipa
aceea, undeva, departe, sus, sclipi flăcăruia unei
candele, care porni să se apropie treptat. Din mers,
Azazello îi luă Margaretei peria de sub braţ, şi aceasta
se mistui în întuneric. 
 Apoi începură să urce nişte trepte largi, care i se
părură Margaretei fără de sfârşit. O uimea faptul că
în vestibulul unui apartament obişnuit din Moscova
putea să încapă o scară ca asta, cu totul ieşită din
comun şi invizibilă. Simţea însă bine sub picioare
această scară nesfârşită. Dar urcuşul luă sfârşit şi
Margareta îşi dădu seama că se află pe un palier.
Flăcăruia se apropie, şi Margareta văzu chipul unui
bărbat, înalt şi negru, ţinând în mână o candelă. Cei
care avuseseră nefericirea să-i pice zilele acelea în
cale l-ar fi recunoscut fără îndoială de îndată, chiar şi
numai la pâlpâirea slabă a candelei.
 Era Koroviev, alias Fagot.
 E drept, înfăţişarea lui Koroviev se schimbase
mult. Clipind prin întuneric, flăcăruia se răsfrângea
de data asta nu într-un pince-nez cu geamul crăpat,
pe care ar fi trebuit să-l arunce de mult la lada de
gunoi, ci într-un monoclu, ce-i drept, crăpat şi el. Pe
faţa lui impertinentă, mustăcioara era frizată şi
pomădată, iar faptul că părea negricios se explica
foarte simplu — Koroviev era îmbrăcat în frac. Alb îi
era numai plastronul.
 Mag, dirijor de cor, vrăjitor, translator şi dracu
mai ştie ce în realitate, Koroviev se înclină şi,
plimbând cu un gest larg candela prin văzduh, o
invită pe Margareta să-l urmeze. Între timp Azazello
dispăruse.
 „Ce seară ciudată, îşi spuse Margareta. La toate
m-aş fi aşteptat, numai la asta nu. Ce-o fi
însemnând? S-o fi stins lumina la ei? Dar lucrul cel
mai uimitor e spaţiul imens al încăperii... Cum se
face că pot intra toate astea într-un apartament
moscovit? E pur şi simplu imposibil!...” 
 Oricât de puţină lumină oferea candela lui
Koroviev, Margareta îşi dădu seama că se află într-o
sală de-a dreptul de necuprins, prevăzută şi cu o
coloană întunecată, care la prima impresie părea fără
de sfârşit. Koroviev se opri lângă un divănaş, îşi aşeză
candela pe un soclu, cu un gest îi propuse Margaretei
să se aşeze, iar el însuşi se opri alături, într-o poză
pitorească, rezemat de soclu.
 — Daţi-mi voie să mă prezint, zise Koroviev cu
voce hârâită. Mă numesc Koroviev. Vă uimeşte faptul
că nu avem lumină? Desigur, socotiţi că o facem din
economie? Nici gând! Dacă ar fi aşa, aş accepta ca
primul călău pe care-l voi întâlni, fie şi unul dintre
cei care în seara asta, ceva mai târziu, vor avea
cinstea să vă sărute genunchiul, să-mi taie capul,
nici mai mult, nici mai puţin — chiar pe postamentul
acesta! Nu, messire nu poate să sufere lumina
electrică, şi o vom aprinde numai în ultima clipă.
Atunci, vă rog să mă credeţi, n-o să ne plângem de
întuneric. Ba aş zice chiar că ar fi mai bine să nu fie
atâta lumină.
 Koroviev îi plăcu Margaretei, şi trăncăneala lui
scârţâitoare avu un efect liniştitor asupra ei.
 — Nu, răspunse Margareta, altceva mă uimeşte;
unde încap toate astea? şi făcu un gest cu mâna,
subliniind astfel spaţiul necuprins al sălii.
 Koroviev zâmbi mieros, şi umbrele prinseră a juca
în cutele nasului său.
 — E cel mai simplu lucru! răspunse el. Celor care
cunosc bine a cincea dimensiune le este uşor să
lărgească încăperea până la proporţiile dorite. Vă
spun mai mult, stimată doamnă — până la dracu ştie
ce proporţii! De altfel, eu, trăncăni Koroviev mai
departe, am cunoscut oameni care n-aveau nici o 
idee nu numai despre a cincea dimensiune, ci, în
general, despre nimic, şi, cu toate acestea, făceau
adevărate minuni în ce priveşte lărgirea spaţiului lor.
Aşa s-a întâmplat, de pildă, cu un orăşean care, după
cum mi s-a povestit, primind un apartament de trei
camere pe Zemleanoi Val, fără a cincea dimensiune şi
alte lucruri năucitoare, l-a transformat cât ai clipi
într-o locuinţă de patru camere, trăgând prin una din
odăi un zid despărţitor. După aceea, a făcut schimb
de locuinţă primind două apartamente separate în
două cartiere diferite ale Moscovei: unul de trei, şi
altul de două camere. Cred că sunteţi de acord că
acum omul avea cinci camere. Apartamentul de trei
camere l-a preschimbat cu două apartamente de câte
două camere, devenind posesor, după cum vedeţi, a
şase camere, ce-i drept, risipite într-o dezordine
desăvârşită prin întreaga Moscovă. Omul se pregătea
să execute ultima şi cea mai strălucită mişcare a sa,
dând un anunţ la ziar că schimbă şase camere aflate
în cartiere diferite pe un apartament de cinci camere
pe Zemleanoi Val — când activitatea i-a fost
întreruptă din pricini independente de voinţa lui.
Posibil să aibă şi astăzi vreo cameră, dar, cutez să vă
asigur, nu la Moscova. Iată ce pişicher, şi
dumneavoastră binevoiţi să discutaţi despre a cincea
dimensiune.
 Deşi nu ea discutase despre a cincea dimensiune,
ci Koroviev, Margareta râse înveselită, ascultând
peripeţiile pişicherului — specialist în problema
schimbului de locuinţă, Koroviev însă urmă:
 — Dar să trecem la fapte, da, la fapte, Margareta
Nikolaevna. Sunteţi o femeie foarte inteligentă şi aţi şi
ghicit, desigur, cine e stăpânul acestei case. 
 Inima Margaretei zvâcni cu putere: se mulţumi să
încuviinţeze din cap.
 — Aşadar, urmă Koroviev, suntem duşmanii
oricăror lucruri nelămurite, ai oricăror mistere. În
fiecare an, messire dă un bal. Balul acesta se cheamă
balul de primăvară al lunii pline, sau balul celor o
sută de regi. Vine la lume!... Aici, Koroviev îşi prinse
obrazul în mână, ca şi când l-ar fi apucat o durere de
măsea. De altfel, sper să vă convingeţi singură.
Aşadar, messire este celibatar, după cum vă daţi
seama, desigur. Dar are nevoie de o stăpână a casei,
de o amfitrioană — Koroviev făcu un gest de
neputinţă — recunoaşteţi şi dumneavoastră că fără
amfitrioană...
 Margareta îl asculta pe Koroviev, străduindu-se să
nu scape o vorbă; îşi simţea inima înfiorată, în timp
ce speranţa fericirii o ameţea.
 — S-a stabilit o tradiţie, vorbi mai departe
Koroviev, în primul rând pe stăpâna balului s-o
cheme Margareta, în al doilea rând, să fie originară
din partea locului. Noi, după cum vedeţi, călătorim şi,
în momentul de faţă, ne aflăm la Moscova. Aici, am
găsit 121 de Margarete, dar, dacă mă credeţi,
Koroviev se plesni deznădăjduit peste pulpă, nici una
nu corespundea până când, în sfârşit, o întâmplare
fericită...
 Koroviev zâmbi cu tâlc, înclinându-se, şi
Margareta simţi din nou un fior rece străbătându-i
inima.
 — Mai pe scurt, strigă Koroviev. Scurt de tot: Vreţi
să acceptaţi această misiune?
 — Vreau! răspunse răspicat Margareta.
 — S-a făcut, zise Koroviev şi, ridicând candela,
adăugă: Urmaţi-mă, vă rog. 
 Porniră printre coloane şi, în cele din urmă,
ajunseră într-o sală, cu un miros puternic de lămâi,
unde se auzeau nişte foşnete şi ceva trecu pe lângă
capul Margaretei, atingându-l. Ea tresări:
 — Nu vă speriaţi, o linişti dulce pe Margareta
Koroviev, luând-o la braţ. Sunt şiretlicurile de bal ale
lui Behemoth, nimic mai mult. Şi, în general, am să
îndrăznesc să vă sfătuiesc să nu vă temeţi de nimic,
Margareta Nikolaevna. Ar fi o nechibzuinţă. N-am să
vă ascund că balul va fi pompos. Vom vedea persoane
a căror putere a fost cândva deosebit de mare. Dar,
zău, când te gândeşti cât de microscopice sunt
posibilităţile lor în comparaţie cu posibilităţile celui
din suita căruia am cinstea să fac parte, devine
caraghios şi chiar, aş zice, trist... Şi-apoi,
dumneavoastră în persoană sunteţi de viţă regească.
 — De ce de viţă regească? şopti speriată
Margareta, lipindu-se de el.
 — Ah, regină, trăncănea jucăuş Koroviev,
problemele sângelui sunt cele mai complicate
probleme din lume! Şi dacă am interoga unele
străbunici, mai ales pe acelea care se bucurau de
reputaţia unor mironosiţe, ni s-ar deschide nişte
taine uimitoare, preastimată Margareta Nikolaevna!
N-am să păcătuiesc defel dacă, vorbind despre toate
acestea, am să pomenesc despre un pachet de cărţi
de joc bizar amestecate. Există lucruri unde nu sunt
valabile nici barierele de castă şi nici chiar graniţele
dintre state. Am să fac o aluzie: una dintre reginele
Franţei, care a trăit în veacul al şaisprezecelea,
trebuie să presupunem că s-ar mira din cale-afară
dacă cineva i-ar spune că pe adorabila ei stră-străstră-strănepoată, după mulţi, mulţi ani, eu am s-o 
duc de braţ, la Moscova, prin sălile de bal. Dar am
ajuns!
 În aceeaşi clipă, Koroviev suflă în candelă, şi
candela dispăru din mâna lui, iar Margareta văzu
dinaintea-i, pe podea, o dâră de lumină strecurânduse pe sub o uşă întunecată. Koroviev bătu încet în
uşa asta; Margareta se tulbură atât de tare, că
prinseră a-i clănţăni dinţii, iar prin şira spinării o
trecu un fior.
 Uşa se deschise şi cei doi intrară într-o cameră
deloc spaţioasă. Margareta văzu un pat larg, de
stejar, cu cearşafurile şi pernele murdare şi boţite. În
faţa patului se înălţă o masă tot de stejar cu picioare
sculptate, pe care se afla un candelabru cu braţe ce
imitau nişte labe de pasăre cu gheare. În cele şapte
labe de aur ardeau şapte lumânări groase de ceară.
Pe masă, se mai găsea o tablă de şah cu figuri
neobişnuit de artistic cizelate. Mai erau acolo o masă
cu o cupă de aur pe ea şi un alt candelabru, cu
braţele în formă de şerpi. Mirosea a sulf şi a smoală.
Umbrele sfeşnicelor se încrucişau pe podea.
 Printre cei prezenţi, Margareta îl recunoscu pe
Azazello; acesta era îmbrăcat în frac şi stătea lângă
speteaza patului. Gătit aşa, Azazello nu mai semăna
cu banditul care apăruse pentru prima oară în faţa
Margaretei în parcul Alexandrovski şi, de altfel, o
salută pe Margareta foarte galant.
 Vrăjitoarea goală, Hella, care-l tulburase atât de
mult pe bufetierul de la Teatrul de varietăţi şi aceeaşi
pe care o speriase cocoşul în noaptea celebrei şedinţe
de magie neagră, şedea pe covoraş la picioarele
patului, mestecând ceva într-o oală, din care ieşea
fum cu miros de sulf. 
 În afară de aceştia, în cameră se mai afla un
motan negru uriaş, cocoţat pe un taburet înalt în faţa
tablei de şah şi ţinând în laba dreaptă un cal.
 Hella se ridică şi se înclină în faţa Margaretei. La
fel făcu şi motanul, sărind de pe taburet. În timp ce
executa o reverenţă cu piciorul drept, scăpă din labă
calul şi se băgă sub pat să-l caute.
 Moartă de frică, Margareta le vedea toate
nelămurit în umbrele perfide ale lumânărilor. Se uita
ţintă la patul în care şedea cel pe care, cu foarte
puţin timp în urmă, bietul Ivan încercase să-l
convingă, pe mal la Patriarşie prudî, că diavolul nu
există. Şi tocmai acest inexistent şedea acum pe pat
în faţa Margaretei.
 Pe chipul Margaretei se aţintiră doi ochi: dreptul,
cu o scânteie aurie în adâncuri, te sfredelea până-n
străfundul sufletului; stângul era gol şi negru,
aidoma unei crăpături întunecate şi înguste, aidoma
unei bulboane fără fund a tuturor umbrelor şi
tenebrelor. Faţa lui Woland era strâmbă, colţul drept
al gurii — tras în jos, fruntea înaltă — cheală,
brăzdată de cute adânci, paralele, cu sprâncenele
drepte şi ascuţite. Pielea obrazului arăta de parcă un
soare dogoritor o bronzase pentru veşnicie.
 Woland stătea tolănit pe pat, îmbrăcat numai cu o
cămaşă de noapte lungă, murdară şi peticită la
umărul stâng. Un picior gol îl ţinea strâns sub
dânsul, pe celălalt şi-l întinsese pe un scăunel, şi
Hella ungea genunchiul acestui picior negricios cu o
alifie fumegândă.
 Pe pieptul dezgolit şi fără un fir de păr al lui
Woland, Margareta desluşi, atârnând de un lănţişor
de aur, un scarabeu, sculptat cu măiestrie dintr-o
piatră întunecată, cu nişte slove scrise pe spatele lui 
mititel. Alături de Woland, pe un postament masiv,
greu, se înălţa un glob terestru ciudat, parcă viu,
luminat lateral de soare.
 Câteva clipe se aşternu tăcerea. „Mă studiază”, se
gândi Margareta, şi, cu un efort, izbuti să-şi
potolească tremurul picioarelor.
 În cele din urmă Woland începu a vorbi cu un
zâmbet pe buze — care-i aprinse parcă şi mai tare
ochiul scânteietor.
 — Fii bine venită, regină, şi scuzele mele pentru
ţinuta asta cazanieră.
 Glasul lui Woland era atât de gros, că unele silabe
sunau doar ca un hârâit.
 El luă de pe pat o spadă lungă şi, aplecându-se, o
agită pe sub pat, spunând:
 — Ieşi afară! Partida se contramandează. A sosit
invitata.
 — Pentru nimic în lume, şuieră Koroviev alarmat,
în chip de sufleor, la urechea Margaretei.
 — Pentru nimic în lume... Începu Margareta.
 — Messire... mai suflă Koroviev la urechea ei.
 — Pentru nimic în lume, messire, spuse încet, dar
desluşit Margareta, izbutind să se stăpânească şi, cu
un surâs, adăugă: Vă implor să nu întrerupeţi
partida. Cred că revistele de şah ar plăti bani grei
dacă ar putea s-o publice.
 Azazello scoase un măcăit încet şi aprobativ, iar
Woland, după ce se uită cu luare-aminte la
Margareta, observă ca pentru sine:
 — Da, are dreptate Koroviev. Ce bizar se amestecă
în pachet cărţile de joc! Sângele!
 Apoi întinse mâna, chemând-o pe Margareta.
Aceasta se apropie, fără să simtă podeaua sub
picioarele ei desculţe. Woland îşi lăsă pe umărul ei 
mâna grea, ca de piatră, fierbinte ca focul şi o trase
spre sine, aşezând-o alături pe pat.
 — Ei, dacă eşti de o gentileţe atât de încântătoare,
lucru la care, de altfel, mă aşteptam, să lăsăm
deoparte ceremoniile, zise el aplecându-se din nou
spre marginea patului şi strigând: Mai ţine mult
circul ăsta sub pat? Ieşi de acolo, blestematule Hans!
 — Nu găsesc calul, dădu glas motanul de sub pat,
cu un ton cald şi fals. Galopează pe undeva, şi în
locul lui dau mereu de-o broască.
 — Nu cumva îţi închipui că te afli la un bâlci? îl
întrebă Woland, prefăcându-se mânios. Nu e nici o
broască sub pat! Păstrează-ţi trucurile astea ieftine
pentru „Varietăţi”. Dacă nu ieşi imediat de-acolo, noi
vom socoti că te-ai predat, dezertor afurisit!
 — Pentru nimic în lume, messire! zbieră motanul,
apărând în aceeaşi clipă de sub pat, cu calul în labă.
 — Îţi recomand... începu Woland, apoi izbucni: Ei
bine, nici nu-mi vine să mă uit la bufonul ăsta! Ia
priviţi-l cum arată şi cum s-a pocit stând sub pat!
 În timpul acesta, motanul, plin de praf, şedea pe
picioarele dinapoi şi se înclină în faţa Margaretei. La
gât purta acum un papion de frac, iar pe piept îi
atârna, de o curea, un binoclu de damă încrustat cu
sidef. Mustăţile îi erau poleite cu aur.
 — Ce-i asta? exclamă Woland. De ce ţi-ai poleit
mustăţile? Şi, la ce dracu ţi-ai pus papion, când n-ai
nădragi pe tine?
 — Motanii nu poartă nădragi, messire, îi răspunse
foarte demn motanul; doar n-o să-mi pretindeţi să
încalţ şi nişte cizme? Motan încălţat nu există decât
în basme, messire, dar vă întreb: v-a fost dat să mai
vedeţi vreodată pe cineva venind fără cravată la bal?
N-am vrut să mă prezint atât de necuviincios. Nu 
intenţionez să apar într-o postură comică, să risc să
fiu luat de guler şi azvârlit afară! Fiecare se găteşte
cu ce poate. Vă rog să consideraţi, messire, că cele
spuse de mine se referă şi la binoclu!
 — Dar mustăţile?...
 — Nu înţeleg, ripostă distant motanul, de ce,
bărbierindu-se astăzi, Azazello şi Koroviev s-au
pudrat cu pudră albă? Şi în ce măsură e ea mai bună
decât cea de aur? Eu mi-am pudrat mustăţile, asta-i
tot! Dacă m-aş fi bărbierit, ar fi fost altceva. Un
motan ras e o adevărată bătaie de joc, ceva
scandalos, recunosc asta sus şi tare! Dar, în general,
aici glasul motanului tremură de jignire, văd că mi se
fac unele şicane şi că în faţa mea se ridică o foarte
serioasă problemă: să iau sau nu parte la bal? Ce-o
să-mi răspundeţi, messire, la toate astea?
 Jignit cum era, motanul se umflă într-atât, încât
ai fi zis că în clipa următoare o să plesnească.
 — Uitaţi-vă la el, ce şarlatan e! strigă Woland,
clătinând din cap. Ori de câte ori vede că nu mai are
nici o şansă de câştig, începe să te ducă cu vorba, ca
cel din urmă pungaş de sub pod. Stai imediat jos şi
încetează cu mâzgălitura asta verbală!
 — Am să mă aşez, răspunse motanul, luând loc,
dar am să vă contrazic în ce priveşte ultimele
afirmaţii. Vorbele mele nu reprezintă defel
mâzgălitura verbală, cum aţi binevoit să vă exprimaţi
în prezenţa unei doamne, ci un lanţ de silogisme
strâns împachetate, pe care le-ar fi apreciat, după
valoarea lor, cunoscători ca Sextus Empiricus,
Marţian Capella, şi poate chiar însuşi Aristotel.
 — Şah la rege, zise Woland.
 — Poftim, n-aveţi decât, răspunse motanul, şi
începu să privească cu binoclul tabla de şah. 
 — Aşadar, se întoarse Woland spre Margareta, îţi
recomand, donna, suita mea. Ăsta, care face pe
prostul, este motanul Behemoth. Cu Azazello şi
Koroviev ai şi făcut cunoştinţă; ţi-o mai recomand pe
Hella, slujnica mea. Este promptă, isteaţă şi nu
există nici un serviciu pe care ea să nu fie capabilă să
ţi-l facă.
 Frumoasa Hella zâmbea, privind-o pe Margareta
cu ochii ei de culoarea ierburilor de baltă, continuând
să ia în căuşul palmei alifie şi s-o întindă pe
genunchiul lui Woland.
 — Ei, asta-i tot, încheie Woland, strâmbându-se
când Hella îi strânse prea tare genunchiul. După cum
vezi, e o societate mică, pestriţă şi nemaliţioasă. Tăcu
şi, întinzând mâna spre glob, începu să-l întoarcă în
faţa sa. Globul era lucrat atât de iscusit, încât
oceanele lui albastre se mişcau, în timp ce calota
polului se aşternea, ca cea adevărată, ferecată în
gheţuri şi zăpezi.
 În timpul acesta, pe tabla de şah se petrecea o
totală panică. Un rege cu mantie albă, dezolat la
culme, se învârtea pe un pătrat, ridicând mâinile cu
disperare. Trei pioni albi — Lands-Knecht — cu
halebarde se uitau pierduţi la un ofiţer care-şi agita
spada şi arăta înainte, unde, în pătrate alăturate, alb
şi negru, se vedeau călăreţii negri ai lui Woland,
călare pe doi cai înfierbântaţi, care scărmănau cu
copitele pătratele.
 Pe Margareta o interesă nespus şi o uimi faptul că
figurile de şah erau vii.
 Motanul, dând la o parte binoclul de la ochi,
împinse uşurel regele lui în spate. Acesta, într-un
gest de disperare, îşi acoperi faţa cu mâinile. 
 — Cam proastă trebuşoară, dragă Behemoth, zise
încet Koroviev cu glas veninos.
 — Situaţia este serioasă, dar deznădăjduită nu-i
în nici un caz, îi răspunse motanul, mai mult decât
atât: sunt convins că voi obţine victoria finală. Este
suficient să analizăm puţin situaţia.
 Analiza aceasta el începu s-o facă într-un fel
destul de straniu, cu alte cuvinte, începu să croiască
nişte mutre şi să facă cu ochiul regelui său.
 — Nu ajută, observă Koroviev.
 — Aoleu! strigă Behemoth, au zburat papagalii
care încotro, ceea ce eu am şi prevăzut!
 Într-adevăr, undeva în depărtare se auzi fâlfâitul
multor aripi. Koroviev şi Azazello se repeziră afară din
cameră.
 — Dracu să vă ia cu ideile voastre aiurite pentru
bal! bombăni Woland, fără să se dezlipească de globul
său.
 Îndată ce Koroviev şi Azazello se făcură nevăzuţi,
clipitul lui Behemoth luă proporţii. Regele alb, în cele
din urmă, îşi dădu seama ce i se cere. Trase deodată
mantia de pe el, o aruncă pe pătrat şi fugi de pe tabla
de şah. Veşmântul regesc aruncat îl ridică ofiţerul, se
înfăşură în el şi luă locul regelui.
 Koroviev şi Azazello se întoarseră.
 — Ca de obicei — baliverne, bombănea Azazello,
privindu-l cu coada ochiului pe Behemoth.
 — Mi s-a părut că aud, răspunse motanul.
 — Ei, cât o să mai dureze asta? întrebă Woland.
Şah la rege.
 — Probabil nu am auzit bine, mon maître, îi
răspunse motanul, nu este şah la rege şi nici nu
poate fi.
 — Repet: şah la rege. 
 — Messire, sunteţi surmenat, replică motanul cu
glas neliniştit şi fals — nu există şah la rege!
 — Regele se află în pătratul g2, zise Woland fără
să se uite la tablă.
 — Sunt îngrozit, messire! urlă motanul,
prefăcându-se plin de groază, pe pătratul ăsta nu-i
nici un rege!
 — Ce tot spui? întrebă nedumerit Woland şi se
uită pe tablă, unde ofiţerul care stătea pe pătratul
regelui se întorcea cu spatele acoperindu-şi faţa cu
mâna.
 — Ah! nemernic ce eşti! zise îngândurat Woland.
 — Messire, din nou mă adresez logicii! vorbi
motanul, lipindu-şi labele de piept, dacă jucătorul
declară şah la rege, iar între timp regele nu se mai
află de mult pe tablă, şahul e declarat nul!
 — Te predai sau nu? strigă Woland cu glas
înspăimântător.
 — Permiteţi să mă gândesc, îi răspunse smerit
motanul şi, punând coatele pe masă, îşi vârî urechile
între labe şi începu să gândească. A stat şi a meditat
îndelung şi până la urmă a zis: Mă predau.
 — Să omori creatura ticăloasă, nu alta, şopti
Azazello.
 — Da, mă predau, zise motanul, dar mă predau
exclusiv pentru că nu pot juca în atmosfera asta de
hărţuială din partea invidioşilor! El se ridică şi
figurile mici se băgară în lădiţă.
 — Hella, e timpul, zise Woland şi Hella dispăru
din cameră. Mă doare rău piciorul, şi mai e şi balul
ăsta... urmă Woland.
 — Permiteţi-mi mie, îl rugă încet Margareta.
Woland o privi atent şi-şi trase genunchiul mai
aproape de ea. 
 Lichidul cleios, fierbinte ca lava, îi încingea
mâinile, dar Margareta îi frecţiona genunchiul fără să
se crispeze, străduindu-se să nu-i provoace dureri.
 — Sfetnicii apropiaţi afirmă că este vorba de
reumatism, spunea Woland, fără să-şi ia ochii de la
Margareta, eu însă suspectez că durerea asta din
genunchi mi-a fost lăsată drept amintire de o
vrăjitoare delicioasă, pe care am cunoscut-o
îndeaproape în anul 1571, în munţii Broken, la
Catedra Dracului.
 — Ah, e posibil oare? zise Margareta.
 — Fleacuri! Peste vreo trei sute de ani asta o să
treacă! Mi s-au indicat o mulţime de medicamente, eu
însă, după obiceiuri vechi, respect leacurile bunicii.
Bătrânica afurisită, bunică-mea, mi-a lăsat drept
moştenire nişte ierburi uimitoare! Fiindcă veni vorba,
spune-mi, dumneata ai vreo suferinţă? Poate că ai
vreun alean, vreo durere care-ţi otrăveşte sufletul?
 — Nu, messire, nu am aşa ceva, îi răspunse
Margareta cea cuminte, iar acum, aflându-mă aici la
dumneavoastră, mă simt bine de tot.
 — Sângele e un lucru mare... zise vesel Woland,
nu se ştie de ce şi adăugă: Văd că te interesează
globul meu?
 — O, da, n-am mai văzut niciodată un asemenea
obiect.
 — Bun obiect. Ca să fiu sincer, nu prea suport
ultimele ştiri la radio. Le prezintă întotdeauna nişte
tinere care pronunţă nedesluşit numele localităţilor.
Afară de asta, una din trei e uşor peltică, parcă
aleasă anume aşa. Globul meu e mult mai comod, cu
atât mai mult, cu cât eu trebuie să cunosc precis
evenimentele. De pildă, vezi fâşia asta de pământ,
scăldată într-o parte de apele oceanului? Priveşte, iat-
o cuprinsă de flăcări. Acolo a izbucnit un război.
Dacă priveşti mai de aproape, vezi şi detaliile.
 Margareta se plecă spre glob şi văzu cum
pătrăţelul de pământ se lărgi, luminându-se în
nenumărate culori şi transformându-se într-un fel de
hartă în relief. Apoi văzu panglica unui râu şi un sat
pe malul lui. O căsuţă, la început mică doar cât un
bob de mazăre, crescuse, ajungând până la mărimea
unei cutii de chibrituri. Apoi, acoperişul ei sări în aer,
fără zgomot, o dată cu trâmbe de fum negru, iar
pereţii se năruiră de nu rămase din cutiuţa cu etaj
decât o grămăjoară din care ieşea învolburându-se un
fum negru. Apropiindu-se şi mai mult de glob,
Margareta zări o siluetă mică de femeie întinsă la
pământ, iar lângă ea, într-o băltoacă de sânge, un
copil mic cu braţele în lături.
 — Ei, asta-i tot, zise zâmbind Woland; el n-a
apucat să facă nici un păcat. Abadonna a lucrat
impecabil.
 — N-aş fi vrut să fiu de partea celui împotriva
căruia e acest Abadonna, remarcă Margareta. De
partea cui e?
 — Pe măsură ce stau de vorbă cu dumneata, îi
răspunse prietenos Woland, mă conving tot mai mult
că eşti o femeie foarte inteligentă. O să te liniştesc.
Este foarte obiectiv şi simpatizează în chip egal cu
ambele părţi beligerante. Drept urmare, amândouă
părţile ajung totdeauna la rezultate identice.
Abadonna! strigă încet Woland şi, în aceeaşi clipă,
din perete se desprinse silueta unui bărbat slab cu
ochelari negri. Ochelarii aceştia făcură asupra
Margaretei o impresie atât de puternică, încât ea îşi
lipi obrazul cu un ţipăt uşor de piciorul lui Woland.
Destul! strigă acesta. Ce nervoşi sunt oamenii de 
astăzi! O plesni pe Margareta cu palma pe spate, şi
trupul ei scoase un fel de clinchet. Vezi doar că e cu
ochelari. Afară de asta, nu s-a întâmplat şi nu se va
întâmpla vreodată ca Abadonna să apară în faţa
cuiva înainte de vreme. Şi, la urma urmei, sunt şi eu
aici. Eşti în vizită la mine! Am vrut doar să ţi-l arăt.
 Abadonna stătea nemişcat.
 — Dar nu se poate să-şi scoată ochelarii măcar
pentru o clipă? întrebă Margareta, lipindu-se de
Woland şi tremurând, de data aceasta însă de
curiozitate.
 — Uite că aşa ceva nu se poate, îi răspunse grav
Woland, făcându-i un semn lui Abadonna, care pieri
pe dată. Ce vrei să spui, Azazello?
 — Messire, zise acesta, îngăduiţi-mi să vă aduc la
cunoştinţă că la noi se află doi străini: o frumoasă —
care scânceşte şi imploră să fie lăsată pe lângă
stăpâna ei — însoţită, pardon, de vierul său.
 — Ce ciudat se poartă şi frumoasele astea!
observă Woland.
 — E Nataşa, Nataşa! exclamă Margareta.
 — Bine, să fie lăsată pe lângă stăpâna ei. Iar pe
vier să-l duceţi la bucătari.
 — Să-l taie? strigă speriată Margareta. Vai de
mine, messire, e Nikolai Ivanovici, locatarul nostru de
jos. E o neînţelegere la mijloc, vedeţi, ea l-a uns şi pe
el cu cremă...
 — Dar dă-mi voie, zise Woland, la ce dracu şi cine
crezi că are de gând să-l taie? Lasă-l să stea
împreună cu bucătarii, şi atâta tot. Doar nu pot,
recunoaşte şi dumneata, să-i dau drumul în sala de
bal.
 — Da, cam aşa e... adăugă Azazello, raportând
apoi: Se apropie miezul nopţii, messire. 
 — A, bun. Woland se adresă apoi Margaretei:
 — Aşadar, te rog... Îţi mulţumesc dinainte. Nu te
fâstâci şi nu te teme de nimic. Nu bea nimic, în afară
de apă, altfel ai să te înmoi şi o să-ţi fie greu. E
timpul!
 Margareta se ridică de pe covoraş şi atunci în uşă
apăru Koroviev. 
23. Mare bal la Satana
 Se apropia miezul nopţii, trebuia să se grăbească.
Margareta vedea nelămurit obiectele din jur. I se
întipăriră în minte făcliile şi bazinul din pietre
preţioase multicolore. Când păşi pe fundul bazinului,
Hella şi Nataşa turnară peste ea un lichid roşu,
fierbinte şi dens. Simţi pe buze un gust sărat şi-şi
dădu seama că o spală cu sânge. Mantiei însângerate
îi luă locul alta — trandafirie, vâscoasă şi
transparentă; Margareta simţi cum o ameţeşte
mirosul uleiului de trandafir. Apoi o întinseră pe un
pat de cleştar şi îi frecară trupul cu nişte frunze verzi,
mari, făcând să-i lucească pielea.
 În momentul acesta, dădu buzna înăuntru
motanul, care se apucă să dea şi el o mână de ajutor.
Aşezându-se pe vine, la picioarele Margaretei, începu
să-i frece tălpile, cu aerul unui lustragiu de pe
stradă.
 Margareta nu-şi amintea cine-i cususe pantofii din
palide petale de trandafir, şi nici cum se încheiaseră
singuri cu două catarame de aur. O forţă tainică o
ridică în picioare şi o aşeză în faţa unei oglinzi; în
părul ei scânteia o coroană regească din diamante.
De undeva, apăru Koroviev, care îi atârnă pe piept un
medalion greu, oval, prins de un lanţ masiv,
reprezentând un pudel negru. Podoaba i se păru
foarte grea reginei. Lanţul începu să-i roadă
grumazul, medalionul cu pudel o trăgea tot timpul în
jos, făcând-o să se aplece. Dar, pentru neplăcerile
pricinuite de lanţul cu pudelul negru, o răsplătea acel
respect deosebit cu care o tratau acum Koroviev şi
Behemoth. 
 — Nu-i nimic, nu-i nimic! mormăia Koroviev din
uşă. Nu-i nimic de făcut, trebuie, trebuie neapărat...
Îngăduiţi-mi, regină, să vă dau un ultim sfat: Printre
oaspeţi vor fi tot felul de oameni, oh, foarte diferiţi
unul de altul, dar nimănui, regină Margot, să nu-i
acordaţi întâietate şi chiar dacă n-o să vă placă
vreunul... fără-ndoială că n-o să lăsaţi să vi se
citească sentimentele adevărate pe faţă, dar nu
numai atât, nu trebuie, n-aveţi voie nici să vă gândiţi
la ele! Ar băga de seamă, ar băga de seamă din capul
locului! Trebuie să-l îndrăgiţi, regină, da, să-l
îndrăgiţi! în schimb, stăpâna balului va fi răsplătită
cu prisosinţă. Şi mai e ceva: — să nu-l uitaţi pe nici
unul! Fiecăruia măcar un zâmbet cât de mic, iar dacă
nu veţi avea timp să-i aruncaţi o vorbă, să vă
întoarceţi capul spre el măcar un pic! Orice, dar să-i
luaţi în seamă, pentru că altfel, ei, oaspeţii, ar tânji...
 După aceea, însoţită de Koroviev şi Behemoth,
Margareta trecu din camera cu bazinul într-o beznă
adâncă.
 — Eu, eu, şopti motanul, eu am să dau semnalul!
 — Dă-l! încuviinţă Koroviev din întuneric.
 — Începe balul!!! strigă asurzitor motanul, iar
Margareta scoase şi ea un ţipăt scurt, rămânând apoi
câteva clipe cu ochii închişi.
 Balul se deschise deodată: cu lumină, sunete şi
miresme. La braţul lui Koroviev, Margareta se pomeni
într-o pădure tropicală. Papagali cu pieptul roşu şi
coada verde îi strigau: „Suntem încântaţi!” Dar
pădurea cu zăpuşeala ei, ca într-o baie de aburi, se
sfârşi repede, făcând loc unei săli răcoroase de bal,
cu coloane de piatră gălbuie, scânteietoare. Ca şi
pădurea, sala de bal era pustie, şi numai lângă
coloane stăteau nişte negri goi, cu turbane argintii pe 
cap. Feţele lor căpătară o nuanţă cafeniu-murdară,
de tulburare, în clipa în care Margareta apăru în sală,
însoţită de suita ei, din care făcea parte şi Azazello,
ivit nu se ştie de unde. Koroviev lăsă liberă mâna
Margaretei şi şopti:
 — Drept pe tulipe!
 Un zid scund de tulipe albe crescu dinaintea ei;
dincolo de ele, Margareta zări nenumărate lumini cu
abajur, iar în dreptul lor siluete în frac, piepţi albi şi
umeri negri. Atunci îşi dădu seama de unde veneau
sunetele balului. Asupra ei se prăvăli parcă urletul
alămurilor, iar glasul viorilor ce răzbi de undeva, de
sub ele, îi scăldă trupul asemenea duşului de sânge.
Orchestra, vreo sută cincizeci de oameni, cânta o
poloneză.
 Văzând-o pe Margareta, bărbatul în frac de la
pupitrul dirijoral păli, buzele îi schiţară un zâmbet şi,
deodată, cu o mişcare a mâinilor, îi ridică în picioare
pe muzicanţi. Şi orchestra prinse a o legăna pe
Margareta necontenit, în sunetele ei. Apoi dirijorul se
întoarse cu spatele la orchestră şi se înclină adânc,
cu braţele în lături. Drept răspuns, Margareta îi
zâmbi fluturând mâna.
 — Nu, e puţin, e prea puţin, şopti Koroviev, n-o să
închidă ochii toată noaptea de amărăciune. Strigă-i:
„Fii bine venit, rege al valsului!”
 Margareta se supuse, mirându-se că glasul ei, cu
rezonanţe de clopot, acoperi vuietul orchestrei. Omul
tresări de fericire, îşi duse mâna stângă la piept,
mânuind mai departe cu dreapta bagheta-i albă.
 — E puţin, e prea puţin, şopti Koroviev, aruncă-ţi
ochii în stânga, spre viorile întâi, şi salută-le, aşa
încât fiecare să creadă că-l recunoşti. Aici sunt
numai celebrităţi mondiale. Întâi salută-l pe ăla de 
colo... după primul pupitru, e Vieuxtemps!... Aşa,
foarte bine... Acum — mai departe!
 — Cine-i dirijorul? îl întrebă Margareta,
depărtându-se în zbor.
 — Johann Strauss! strigă motanul. Şi să mă
spânzure care-o vrea de o liană în pădurea tropicală,
dacă a mai cântat vreodată la vreun bal o orchestră
ca asta! Eu am invitat-o! Şi, luaţi vă rog aminte, nici
unul nu s-a îmbolnăvit şi nici unul n-a refuzat să
vină!
 În sala următoare nu mai erau coloane; în locul
lor, într-o parte se înălţa un zid de trandafiri roşii, roz
şi albi ca laptele, iar de partea cealaltă un zid de
camelii japoneze bătute. Între ele ţâşneau, susurând,
havuzuri; în trei bazine clocotea, înspumată,
şampania; unul din bazine era de un violet străveziu,
al doilea — de culoarea rubinelor, al treilea — de
cleştar. Pe lângă ele foiau nişte negri cu turbane
purpurii pe cap, turnând în cupe joase şampanie din
bazine cu polonice de argint, în zidul de trandafiri se
făcu deodată o spărtură şi apăru un bărbat care
prinse a se agita pe o estradă. Purta un frac roşu cu
coadă de rândunică. Dirija o orchestră de jaz
insuportabil de zgomotoasă. Îndată ce o zări pe
Margareta, dirijorul se înclină în faţa ei atât de
adânc, încât braţele lui atinseră podeaua, apoi,
îndreptându-se, ţipă strident:
 — Halleluiah!
 Se lovi o dată peste un genunchi, apoi peste
celălalt şi, smulgând din mâna muzicantului din
margine un taler, îl făcu să zuruie, pocnindu-l de
coloană.
 Depărtându-se în zbor, Margareta mai apucă să-l
vadă pe virtuozul jazbandist luptându-se cu poloneza 
ce răsuna în spatele ei şi lovindu-i în cap la
nimereală cu talerul său pe cei din orchestră, care,
cuprinşi, chipurile, de o groază comică, făceau
reverenţe adânci.
 În cele din urmă, zburară pe palierul scării, unde,
după cum îşi dădu seama Margareta, o întâmpinase
la sosire Koroviev cu candela în mână, şi unde,
revărsându-se din lustre şi aplice de cristal în formă
de ciorchini de struguri, ardeau acum lumini
orbitoare. O aşezară pe regină la locul ei, şi sub mâna
stângă ea simţi un postament scund de ametist.
 — Puteţi să vă sprijiniţi de el, dacă o să vă fie prea
greu să staţi mult astfel, îi şopti Koroviev.
 Un individ tuciuriu îi aruncă sub picioare o pernă
cu un pudel auriu brodat pe ea şi, pe această pernă,
supunându-se unor braţe care o îndrumau,
Margareta îşi puse piciorul drept, îndoindu-l din
genunchi.
 Apoi, încercă să se uite în jur. Koroviev şi Azazello
erau lângă ea, în atitudini maiestuoase. Alături de
Azazello se aflau alţi trei tineri, care-i amintiră
Margaretei, nelămurit, de Abadonna. Din spate venea
o adiere răcoroasă. Întorcându-şi ochii, Margareta
văzu ieşind din peretele de marmură din spatele ei,
ţâşnind în şuvoaie, un vin înspumat, ce se scurgea
apoi într-un bazin îngheţat. Lângă piciorul stâng,
simţea ceva cald şi miţos. Era Behemoth.
 Margareta stătea undeva sus de tot, şi sub
picioarele ei se aşternea o scară impunătoare,
acoperită cu un covor. Jos, departe de tot, ca şi când
ar fi privit printr-un binoclu întors, vedea holul imens
cu un şemineu de necuprins, în a cărui gură largă şi
neagră ar fi putut intra cu uşurinţă un camion de
cinci tone. Holul şi scara, scăldate într-o lumină
orbitoare, erau pustii. Alămurile orchestrei sunau
înfundat de departe. Câteva clipe rămaseră cu toţii
nemişcaţi.
 — Dar unde sunt invitaţii? îl întrebă Margareta pe
Koroviev.
 — Vor fi îndată aici, regină; vor sosi numaidecât.
O să fie destui, n-aveţi grijă. Şi, zău, aş prefera să tai
lemne decât să-i primesc, aici pe palier.
 — Mare lucru! Ce-i aia să tai lemne? ripostă
motanul guraliv. Eu aş prefera să fiu taxator de
tramvai; o muncă mai urâtă decât asta nu există pe
lume!
 — Totul trebuie să fie gata din timp, regină, îi
explică Koroviev, în vreme ce ochiul îi sclipea prin
monoclul defect. Nu poate fi nimic mai rău decât
atunci când primul musafir sosit rătăceşte, neştiind
ce să întreprindă, iar scorpia lui legitimă îl cicăleşte
şi-l pisează pentru faptul că ei doi au venit înaintea
tuturor celorlalţi musafiri. Asemenea baluri, regină,
trebuie aruncate la gunoi.
 — Absolut la gunoi, confirmă motanul.
 — Până la miezul nopţii n-au mai rămas decât
zece secunde, anunţă Koroviev; o să înceapă
numaidecât.
 Cele zece secunde i se părură Margaretei
îngrozitor de lungi. Dar pesemne că se scurseseră şi
nu se întâmpla nimic. Deodată însă, jos, în şemineul
imens, se auzi o bufnitură puternică, şi din gura lui
răsări o spânzurătoare pe care se bălăbăneau nişte
oseminte cam descompuse. Osemintele se
desprinseră din funie, căzură pe podea, şi din ele
ţâşni un bărbat cu părul negru, de o rară frumuseţe.
Purta frac şi pantofi de lac. Apoi, din şemineu ţâşni
un sicriu nu prea mare, cam putrezit şi el; capacul i 
se desprinse şi pe podea se rostogoliră alte oseminte.
Bărbatul cel frumos se repezi galant spre ele,
oferindu-le braţul. Acest al doilea schelet se închegă,
transformându-se într-o femeie fâşneaţă cu pantofiori
negri în picioare şi pene negre la pălărie, şi amândoi,
bărbatul şi femeia, porniră grăbiţi să urce scara.
 — Primii invitaţi! exclamă Koroviev. Domnul
Jacques cu consoarta. Vă recomand, regină, pe unul
din cei mai interesanţi bărbaţi. Un falsificator de bani
convins, un trădător de ţară, dar un foarte bun
alchimist. A ajuns celebru, şopti Koroviev la urechea
Margaretei, otrăvind pe amanta unui rege. Şi doar nu
i se întâmpla oricui una ca asta! ÎI vezi ce superb e!
 Margareta, palidă, cu buzele întredeschise, se uita
în jos, la spânzurătoarea şi sicriul care dispăreau pe
o uşă laterală a holului.
 — Sunt încântat! urlă motanul drept în obrazul
domnului Jacques, care tocmai ajunsese în vârful
scării.
 În timpul acesta, din şemineu se ivi un alt schelet,
fără cap şi fără un braţ, care, atingând podeaua, luă
înfăţişarea unui bărbat într-un frac impecabil.
 Consoarta domnului Jacques se şi grăbi să
îngenuncheze în faţa Margaretei şi, palidă de emoţie,
îi sărută piciorul.
 — Regină... bolborosi ea.
 — Regina este încântată! strigă Koroviev.
 — Regină... rosti încet preafrumosul domn
Jacques.
 — Suntem încântaţi, urlă motanul.
 Tinerii care-l însoţeau pe Azazello, cu un zâmbet
prietenos, dar fără viaţă, le tot dădeau ghes domnului
Jacques şi consoartei sale să se apropie de cupele cu 
şampanie, pe care negrii le ţineau în mâini. Bărbatul
în frac urca în fugă de unul singur scara.
 — Contele Robert, îi şopti Koroviev Margaretei,
mai e încă şi astăzi un bărbat interesant. Gândiţi-vă,
regină, ce caraghioslâc: aici avem de-a face cu un caz
contrar; ăsta a fost amantul unei regine şi şi-a otrăvit
propria nevastă.
 — Suntem fericiţi, conte, ţipă Behemoth.
 Din şemineu căzură, pe rând, plesnind şi
desfăcându-se în bucăţi, trei coşciuge; apoi, un ins
cu o mantie neagră pe umeri, căruia următorul
schelet ieşit din gura neagră a şemineului îi înfipse
un cuţit în spate. De jos, se auzi un strigăt sugrumat.
Din şemineu veni în fugă un cadavru intrat rău de tot
în putrefacţie. Margareta închise ochii, şi o mână
grijulie apropie de nasul ei un flacon cu săruri. I se
păru că era mâna Nataşei.
 Scara se umplea tot mai mult de lume. Acum, pe
fiecare treaptă se aflau bărbaţi în frac şi femei goale,
care-i însoţeau, deosebindu-se una de alta doar prin
culoarea penelor de pe cap şi a pantofilor.
 Margareta văzu apropiindu-se de ea o doamnă cu
ochii plecaţi ca o călugăriţă, firavă, modestă şi cu o
eşarfă lată, verde la gât. Doamna şchiopăta, iar pe
piciorul stâng purta o cizmă ciudată de lemn.
 — Cine-i dânsa... cu verde? întrebă, maşinal,
Margareta.
 — E una din cele mai încântătoare şi mai serioase
doamne, şopti Koroviev. V-o prezint: doamna Tofana.
S-a bucurat de o popularitate grozavă printre
napoletanele tinere şi fermecătoare, precum şi printre
orăşencele din Palermo, dar mai cu seamă printre
acelea care se saturaseră de bărbaţii lor. Că doar se 
întâmplă, regină, ca o femeie să se sature de bărbatul
ei...
 — Da, răspunse cu glas surd Margareta, privind
zâmbitoare spre doi bărbaţi în frac, care se plecară pe
rând în faţa ei, sărutându-i genunchiul şi mâna.
 — Ei vezi? izbuti să-i şoptească Koroviev, strigând
în acelaşi timp cuiva: Domnule duce, doriţi o cupă de
şampanie? Sunt încântat!... Da, şi după cum
spuneam, doamna Tofana se arăta înţelegătoare faţă
de situaţia acestor biete femei, vânzându-le o anume
apă în sticluţe. Soţia turna apa în supa soţului;
acesta o mânca, recunoscător pentru grija ce i-o
purta consoarta şi se simţea perfect. E drept, după
câteva ceasuri îl apuca o sete cumplită, apoi se culca
în pat, iar peste o zi, frumoasa napoletană, care-şi
hrănise soţul cu sus-amintita supă, era liberă ca
vântul de primăvară.
 — Şi ce are la picior? întrebă Margareta, întinzând
neobosită mâna oaspeţilor care-o luaseră înainte
doamnei Tofana cea şchioapă. Şi la ce serveşte eşarfa
aia verde la gât? Are gâtul flasc?
 — Sunt încântat, prinţe! strigă Koroviev,
răspunzând în acelaşi timp şoptit Margaretei: Are un
gât superb, dar s-a întâmplat ceva neplăcut în timp
ce se afla la închisoare. În picior, regină, doamna
Tofana poartă o cizmă spaniolă8, iar eşarfa îşi are
povestea ei: Când au aflat că aproape cinci sute de
soţi prost aleşi iniţial părăsiseră Neapole şi Palermo
pentru totdeauna, temnicerii, cuprinşi de o mânie
oarbă, au sugrumat-o pe doamna Tofana.

8 Instrument de tortură folosit în Evul Mediu, care în ruseşte poartă
denumirea de „cizmă spaniolă”. 
 — Ce fericită sunt, o, prea bună regină, că mi-a
fost sortită înalta cinste... şopti Tofana pe un ton
sfielnic de călugăriţă, străduindu-se să se lase întrun genunchi, dar cizma o împiedica. Koroviev şi cu
Behemoth, săritori, o ajutară să se ridice.
 — Sunt bucuroasă că vă văd, îi răspunse
Margareta, întinzând în acelaşi timp mâna
următorilor invitaţi.
 Acum, pe scări urca un şuvoi de invitaţi.
Margareta nu mai vedea ce se petrece în hol. Ridica
şi-şi lăsa în jos mâna automat, cu un zâmbet
încremenit pe buze. În văzduh, stăruia un vuiet
neîntrerupt; din sălile de bal răzbăteau sunetele
orchestrei, aidoma vuietului mării.
 — Uite, asta e o femeie plictisitoare, vorbi cu glas
tare Koroviev, ştiind că în vuietul glasurilor nu mai
poate fi auzit; — e moartă după baluri şi visează
mereu să se plângă cuiva de batista ei.
 Printre cei ce urcau, Margareta o desluşi pe femeia
despre care era vorba. Era tânără, de vreo douăzeci
de ani, cu un corp de o rară frumuseţe, dar cu o
privire neastâmpărată şi enervantă.
 — Ce batistă? întrebă Margareta.
 — I s-a dat o cameristă, o lămuri Koroviev, şi de
treizeci de ani, în fiecare seară, camerista pune pe
noptiera acestei femei o batistă. Aşa că dimineaţa,
când se deşteaptă, găseşte batista lângă ea. A
încercat s-o ardă în sobă, s-o arunce în râu, dar nu
scapă cu nici un chip de ea.
 — Ce batistă? întrebă Margareta în şoaptă,
ridicându-şi mâna şi lăsând-o în jos.
 — O batistă cu chenar albastru. Trebuie să vă
spun că, pe vremea când lucra la o cafenea, într-o zi
patronul a atras-o până-n cămară şi după nouă luni 
a născut un băiat; s-a dus cu copilul într-o pădure, la sufocat cu o batistă şi l-a îngropat acolo. La proces
a declarat că nu avea cu ce să-şi hrănească pruncul.
 — Şi unde e patronul acestei cafenele? întrebă
Margareta.
 — Regină, miorlăi deodată motanul, jos, la
picioarele Margaretei, îngăduiţi-mi să vă întreb: ce
are a face aici patronul? Doar nu el a sugrumat
pruncul!
 Continuând să zâmbească şi să-şi întindă mâna
dreaptă, unghiile ascuţite de la cea stângă şi le
înfipse în urechea motanului şi-i şopti:
 — Dacă tu, netrebnicule, îţi mai permiţi o dată să
te bagi în discuţie...
 Behemoth miorlăi cumva nu ca la bal şi rosti cu
glas hârâit:
 — Regină... o să mi se umfle urechea... De ce să
stricăm balul cu o ureche umflată? Eu vorbeam în
sens juridic, din punct de vedere juridic... Mă rog, am
să tac, am să tac, consideraţi că nu sunt motan, ci
un peşte, numai fiţi bună şi lăsaţi-mi urechea în
pace.
 Margareta îi slobozi urechea şi pe dată văzu
aproape de tot cei doi ochi sâcâitori şi posomoriţi.
 — Sunt fericită, regină amfitrioană, să fiu invitată
la marele bal al lunii pline!
 — Iar eu sunt bucuroasă că te văd, foarte
bucuroasă, îi răspunse Margareta. Îţi place
şampania?
 — Ce faceţi, regină?! strigă disperat, dar abia
auzit, la urechea Margaretei, Koroviev. Se blochează
trecerea oaspeţilor. 
 — Îmi place, zise rugătoare femeia şi, deodată,
începu să repete mecanic: Frida, Frida, Frida! Mă
cheamă Frida, o, regină!
 — Ştii ce să faci, Frida? Îmbată-te astăzi şi nu te
mai gândi la nimic, îi sugeră Margareta.
 Frida îşi întinse braţele spre regină, dar Koroviev
şi Behemoth o apucară cu îndemânare de braţ, şi
Frida dispăru, luată de vârtejul mulţimii.
 Acum de jos lumea venea ca un zid, luând cu
asalt parcă rampa pe care stătea Margareta. Trupuri
goale de femei urcau printre bărbaţi îmbrăcaţi în frac.
Spre Margareta deversau trupurile lor albe şi
oacheşe, de culoarea bobului de cafea şi chiar negre
de tot. În părul roşcat, negru, castaniu, blond ca inul,
în ploaia de lumină jucau şi dănţuiau împrăştiind,
risipind scântei pietrele preţioase. Şi parcă cineva a
împroşcat cu picături de lumină coloana de bărbaţi
ce lua cu asalt scara, de pe piepturile lor ţâşnea
lumina unor butoni de briliante. Acum Margareta
simţea în fiece secundă buze atingându-i genunchiul,
în fiece secundă îşi întindea mâna pentru sărut,
chipul i se strânse într-o mască nemişcată de salut.
 — Sunt încântat, cânta monoton Koroviev, suntem
încântaţi, regina este încântată.
 — Regina e încântată, fonfăia în spatele ei
Azazello.
 — Sunt încântat, ţipa motanul.
 — Marchiza, mormăia Koroviev, şi-a otrăvit tatăl,
doi fraţi şi două surori din cauza moştenirii! Regina
este încântată! Doamna Minkina, ah, ce frumoasă e!
Un pic nervoasă. Pentru ce trebuia să ardă chipul
jupânesei cu un fier de ondulat părul! Bineînţeles, în
asemenea condiţii eşti înjunghiat! Regina e încântată!
Regină, o clipă de atenţie: împăratul Rudolf, vrăjitor 
şi alchimist. Încă un alchimist — spânzurat. Ah, iat-o
şi pe ea! Ah, ce minunată casă de toleranţă avea la
Strasbourg! Suntem încântaţi. Croitoreasă moscovită,
noi toţi o iubim pentru fantezia ei inepuizabilă, a avut
un atelier şi a născocit o drăcie nemaipomenit de
caraghioasă: a făcut în perete două găurele rotunde...
 — Şi doamnele nu ştiau? se interesă Margareta.
 — Ştiau toate, regină, de la prima la ultima, îi
răspunse Koroviev, sunt încântat. Băieţandrul ăsta
de douăzeci de ani se deosebea din copilărie prin
nişte fantezii ciudate. Este un visător, un om bizar şi
excentric. L-a îndrăgit o tânără fată, iar el, nici una,
nici două, a vândut-o într-o casă de toleranţă.
 De jos invitaţii curgeau puhoi. Nu se vedea
sfârşitul acestui puhoi. Izvorul lui îl alimenta întruna
imensul şemineu. Trecu un ceas, începu al doilea.
Deodată Margareta îşi dădu seama că lanţul ei atârna
mai greu decât la început. Ceva curios se petrecea şi
cu braţul ei. Înainte de a-l ridica, trebuia să se
crispeze. Observaţiile interesante ale lui Koroviev
încetară s-o mai intereseze. Atât chipurile mongole,
cât şi chipurile albe şi cele negre deveniră indiferente,
uneori se contopeau, iar văzduhul între ele începea
să tremure şi să se prelingă. Deodată simţi în braţul
drept o durere ascuţită, ca o împunsătură de ac şi,
strângând din dinţi, îl îndoi din cot şi-l aşeză pe
postament.
 În spatele ei, din sala mare de bal, se desluşea un
foşnet, ca şi cum de-a lungul pereţilor fâlfâiau nişte
aripi, şi era limpede că acolo dansau mulţimi
nesfârşite de oaspeţi, iar Margaretei i se părea că în
această sală plină de ciudăţenii până şi podelele de
marmură masivă, de mozaic şi cleştar pulsează
ritmic. 
 Nici Caius Caesar Caligula, nici Messalina n-o mai
interesară pe Margareta, după cum n-o mai interesa
nimeni dintre regi, duci, cavaleri, sinucigaşi,
otrăvitoare, spânzuraţi, codoaşe, temniceri şi trişori,
călăi, denunţători, trădători nebuni, copoi, siluitori
de minore. Numele lor i se învălmăşiră în cap,
chipurile se legară într-o singură lipie uriaşă, şi
numai o singură faţă îi stăruia chinuitor în minte,
încadrată de o barbă roşie ca focul — faţa lui Maliuta
Skuratov. Picioarele Margaretei se îndoiau şi, din
clipă în clipă, se temea să nu izbucnească în plâns.
Dar mai rău decât orice o chinuia genunchiul drept,
pe care-l sărutau oaspeţii. Se umflase, pielea i se
învineţise, cu toate că mâna Nataşei apăruse de
câteva ori lângă acest genunchi, înarmată cu un
burete, ca să-l ungă cu o substanţă parfumată. Când
ceasul al treilea se apropia de sfârşit, Margareta se
uită în jos, deznădăjduită, şi, deodată, tresări de
bucurie: şuvoiul oaspeţilor se rărea.
 — Legile adunării balului sunt aceleaşi, regină,
şoptea Koroviev, îndată valul va începe să scadă. Jur
că noi răbdăm ultimele minute. Iată grupul unor
pierde-vară din Brocken. Vin întotdeauna ultimii. Da,
ei sunt. Doi vampiri beţi... şi atât? Ah, nu, iată încă
unul. Ba nu, doi!
 Ultimii doi oaspeţi urcau scara.
 — O, e cineva nou, spunea Koroviev, mijindu-şi
ochiul prin monoclu, ah, da, da. Într-o zi Azazello i-a
făcut o vizită şi, la un pahar de coniac, i-a şoptit un
sfat, cum să scape de o persoană, de ale cărei
demascări el se temea teribil. Şi iată că i-a ordonat
cunoştinţei sale, care depindea de el, să împroaşte cu
otravă ucigătoare pereţii cabinetului.
 — Cum îl cheamă? întrebă Margareta. 
 — O, zău nu ştiu încă, răspunse Koroviev, trebuie
întrebat Azazello.
 — Dar cine e cel care îl însoţeşte?
 — Este chiar subalternul acela al lui conştiincios.
Sunt încântat! strigă Koroviev ultimilor doi oaspeţi.
 Scara se golise. Din prudenţă au mai aşteptat
niţel. Dar din şemineu nu mai ieşi nimeni.
 După o secundă, nepricepând ce se petrecuse,
Margareta se pomeni iar în camera cu bazin, unde,
izbucnind în plâns de durere în braţ şi în picior, se
prăbuşi pe podea. Dar, consolând-o, Hella şi cu
Nataşa o traseră din nou sub duşul de sânge, îi
dezmorţiră trupul, şi Margareta se învioră din nou.
 — Încă puţin, încă puţin, regină Margot, şopti
Koroviev, apărând lângă ea; trebuie să mai trecem în
zbor prin sălile de bal, pentru ca respectabilii noştri
oaspeţi să nu se simtă părăsiţi.
Şi iat-o pe Margareta ieşind din nou din camera
cu bazin. Pe estrada din spatele zidului de tulipe,
unde cântase orchestra dirijată de regele valsului,
acum se dezlănţuia un jaz de maimuţe.
 O gorilă uriaşă, cu favoriţi lăţoşi şi cu o trompetă
în labă, dirija orchestra, ţopăind greoi pe loc. Un rând
al orchestrei era alcătuit din urangutani care suflau
în alămuri sclipitoare. Pe umerii lor stăteau călare
cimpanzei veseli cântând din armonici. Doi paviani
uriaşi, cu coame mari ca de leu, cântau la piane, ale
căror gemete nici nu se auzeau în tunetul, ţipătul
ascuţit şi bufniturile saxofoanelor, ale viorilor şi ale
tobelor mânuite de labele gibonilor, mandrililor şi ale
macacilor. Pe pardoseala strălucitoare ca oglinda, se
mişcau nenumărate perechi, ameninţând să măture
totul în calea lor. Se mişcau contopite parcă, uimind
prin îndemânarea şi puritatea gesturilor, învârtindu-
se într-o singură direcţie. Deasupra mulţimii de
dansatori, în văzduh, pluteau fluturi vii, mătăsoşi;
din tavan curgeau mănunchiuri de flori. În
capitelurile coloanelor, pe măsură ce se stingea
lumina electrică, se aprindeau miliarde de licurici, iar
în văzduh pluteau lumini înnegurate de mlaştină.
 Apoi Margareta se pomeni într-un bazin imens,
împrejmuit cu o colonadă. Un Neptun negru,
gigantic, scotea din gură un şuvoi trandafiriu. Din
bazin se ridica un miros ameţitor de şampanie. Aici
domnea o veselie nestăvilită. Lăsând poşetele în grija
cavalerilor lor sau a negrilor, care alergau cu
cearşafuri în braţe, doamnele, vesele, aruncându-şi
pantofii, plonjau cu un ţipăt de extaz în bazin.
Trâmbe de spumă ţâşneau în sus. Fundul de cristal
al bazinului era scăldat în lumini ce se prefirau prin
stratul de vin, unde se vedeau înotând trupuri
argintii. Apoi, înotătoarele săreau afară din bazin,
bete moarte. Sub coloane răsunau hohote de râs,
vibrând în sunetele jazului.
 În toată această învălmăşeală, Margareta observă
obrazul unei femei ameţite de băutură, cu ochi lipsiţi
de expresie, dar care, totuşi, implorau; şi-şi aminti —
era „Frida”.
 Margareta simţea cum începe să i se învârtă capul
din cauza mirosului de vin, şi era gata să plece, când
deodată motanul făcu în bazin un număr care o
determină să întârzie. Behemoth făcu nişte vrăji la
gura lui Neptun, şi îndată, cu un şuierat şi un bubuit
puternic, masa aceea mişcătoare de şampanie părăsi
bazinul, iar Neptun începu să azvârle un val care nu
era nici înspumat şi nici jucăuş, de culoare galbenînchisă. Doamnele — cu ţipete stridente şi urlete: —
Coniac! — se repeziră de la marginile bazinului în 
spatele coloanelor. Peste câteva clipe, bazinul se
umplu, şi motanul, răsucindu-se de trei ori în
văzduh, se prăbuşi în coniacul ce se vălurea. Ieşi din
coniac fornăind, cu cravata udă, cu poleiala de aur de
pe mustăţi şi cu binoclul pierdute. Exemplul lui
Behemoth s-a hotărât să-l urmeze acea croitoreasă
întreprinzătoare şi cavalerul ei, un tânăr mulatru
necunoscut. Amândoi se aruncară în coniac, dar
Koroviev o luă imediat la braţ pe Margareta şi
împreună îi părăsiră pe cei ce se scăldau.
 Margaretei i se păru că a zburat pe undeva, unde
a văzut în iazuri de piatră munţi de stridii. Apoi a
zburat deasupra unei podele de sticlă cu guri de foc
ce ardeau sub ea ca în iad şi cu bucătari albi,
drăceşti, ce se foiau între ele. Apoi, undeva, ea nu-şi
dădea seama de nimic, a văzut subsoluri întunecate,
unde ardeau nişte făclii, unde nişte fete serveau
carne, care sfârâia pe cărbuni încinşi, unde se bea
din căni mari în sănătatea ei. Apoi a văzut nişte urşi
albi, care cântau la armonici şi dănţuiau
„Kamarinskaia” pe o estradă. A mai văzut şi un
şemineu potopit de flăcări în care se afla o
scamatoare-salamandră, care nu ardea... Şi pentru a
doua oară puterile începură s-o lase.
 — Urmează ultima ieşire, îi şopti, îngrijorat,
Koroviev, şi suntem liberi!
 Însoţită de acesta, ea se pomeni din nou în sala
mare de bal, unde acum nu se mai dansa; oaspeţii se
înghesuiau printre coloane, lăsând liber mijlocul sălii.
Margareta nu-şi amintea cine o ajutase să se ridice
pe estrada apărută în mijlocul acestui spaţiu liber.
Urcată pe estradă, spre mirarea ei, auzi bătând
undeva miezul nopţii, care, după socoteala sa,
trecuse de foarte multă vreme. O dată cu ultima 
bătaie a ornicului, care suna de cine ştie unde, peste
mulţimile de oameni se lăsă tăcerea.
 Atunci Margareta îl zări din nou pe Woland. Venea
însoţit de Abadonna, Azazello şi încă de vreo câţiva
care semănau cu Abadonna — negri şi tineri. Şi
Margareta desluşi în faţa ei o estradă ca a sa,
pregătită pentru Woland. Dar Woland nu urcă pe
estradă. Pe Margareta o uimi faptul că, la această
ultimă scenă a balului, Woland ieşi exact în ţinuta în
care-l văzuse în dormitor. Aceeaşi cămaşă murdară,
peticită la umeri, în picioare papuci scâlciaţi. Purta
spadă, fără teacă, dar o folosea drept baston,
sprijinindu-se în ea.
Şchiopătând uşor, Woland se opri lângă estrada
pregătită pentru el, şi Azazello se prezentă înaintea
lui ţinând în mâini o tipsie cu capul retezat al unui
om, fără dinţii din faţă. Liniştea netulburată de nimic
o întrerupse numai o dată zbârnâitul unei sonerii
obişnuite, aidoma celor de la intrarea unei case.
Sunetul venea de departe şi părea cu totul de
neînţeles aici.
 — Mihail Alexandrovici, îi zise Woland capului, în
timp ce pleoapele acestuia se ridicară, şi,
cutremurându-se, Margareta văzu, pe faţa de mort,
nişte ochi plini de expresie vie a gândirii şi a
suferinţei.
 — Totul s-a împlinit, nu-i aşa? urmă Woland,
uitându-i-se în ochi. Capul ţi l-a tăiat o femeie,
şedinţa nu a mai avut loc, iar eu locuiesc în
apartamentul dumitale. Este un fapt real. Iar faptul
real e lucrul cel mai cert de pe lumea asta! Dar pe noi
ne interesează acum ceea ce va urma, şi nu faptul
acesta real care s-a petrecut. Dumneata ai fost
totdeauna un înflăcărat propovăduitor al acelei teorii, 
potrivit căreia, după ce un cap a fost tăiat, viaţa
omului se opreşte, el prefăcându-se în cenuşă şi
trecând în nefiinţă. Îmi face plăcere să-ţi aduc la
cunoştinţă, în prezenţa oaspeţilor mei — cu toate că
ei sunt dovada unei cu totul alte teorii —, că teoria
dumitale este temeinică şi ingenioasă. De altfel, toate
teoriile au aceeaşi valoare. Printre ele e una, conform
căreia fiecăruia îi va fi dat după credinţa sa.
Împlinească-se aceasta! Dumneata treci în nefiinţă,
în timp ce eu voi avea bucuria să beau pentru fiinţă
din cupa în care dumneata te transformi!
 Woland ridică spada şi, în aceeaşi clipă,
învelişurile capului se înnegriră, se zbârciră,
începând apoi să cadă bucăţi, bucăţi; ochii dispărură,
şi Margareta zări curând pe tipsie un craniu gălbui
cu ochi de smarald şi dinţi de mărgăritar, stând pe
un picioruş de aur. Capacul craniului se dădu în
lături pe un arc.
 — Îndată, messire, zise Koroviev, prinzând privirea
întrebătoare a lui Woland. El va apărea în faţa
dumneavoastră. Aud în această tăcere de mormânt
scârţâitul pantofilor lui de lac şi clinchetul cupei pe
care o aşezat-o pe masă, după ce a băut şampanie
pentru ultima dată în viaţa lui. Dar iată-l.
 Îndreptându-se spre Woland, în sală intra un
oaspete singuratic. După aspect, nu se deosebea prin
nimic de numeroşii oaspeţi-bărbaţi. Avea o singură
particularitate: se clătina de emoţie, lucru vizibil
chiar şi de departe. Obrajii îi ardeau, acoperiţi de
pete, iar ochii îi jucau în cap, nespus de înfricoşaţi.
Oaspetele era uluit, ceea ce de altfel era şi firesc:
totul îl uimea, şi mai ales, desigur, toaleta lui
Woland.
 Dar i se făcu o primire deosebit de prietenoasă. 
 — O, simpaticul baron Meigel, se întoarse Woland
către el, zâmbind amabil. Acesta, însă, simţea cum îi
ies ochii din cap de uimire. Sunt fericit să vă
recomand, se adresă Woland oaspeţilor, pe
respectabilul baron Meigel, salariat al comisiei de
spectacole, având funcţia de informator al străinilor
în ce priveşte curiozităţile capitalei.
 Aici, Margareta încremeni, pentru că îl recunoscu
pe acest Meigel. Îl întâlnise de câteva ori prin teatrele
Moscovei şi pe la diferite restaurante. „Stai puţin...
gândi ea, înseamnă, aşadar, că şi el a murit.”
Lucrurile însă se lămuriră pe dată.
 — Dragul meu baron, urmă Woland, zâmbind
fericit, a fost atât de încântător! Aflând că mă aflu la
Moscova, mi-a telefonat numaidecât, oferindu-mi
serviciile, în specialitatea domniei-sale; cu alte
cuvinte, ar dori să mă însoţească, pas cu pas, să-mi
arate tot ce e de văzut la Moscova. Se înţelege de la
sine că am fost fericit să-l invit la mine.
 În timpul acesta, Margareta îl văzu pe Azazello
trecându-i lui Koroviev tipsia cu craniul.
 — Dar, apropo, baroane, rosti Woland cu glas
scăzut şi deodată mai intim, s-a dus vestea setei
dumitale excesive de a afla totul. Se zice că, în
combinaţie cu limbuţia dumitale, tot pe atât de
dezvoltată, setea aceasta a început să atragă atenţia
tuturor. Mai mult decât atât, gurile rele au şi aruncat
cuvintele: spion şi calomniator. Şi mai mult decât
atât, se presupune că din cauza asta vei sfârşi în chip
jalnic, cel mai târziu peste o lună. De aceea, ca să te
scutim de această aşteptare chinuitoare, ne-am
hotărât să-ţi venim în ajutor, folosind prilejul că te-ai
invitat singur la mine în casă, tocmai în scopul de a 
trage cu ochiul şi cu urechea, de a afla tot ce se poate
afla.
 Baronul se făcu mai palid decât Abadonna, care
era nespus de palid de felul lui, dar apoi se petrecu
ceva foarte ciudat. Abadonna apăru deodată lângă
baronul Meigel şi, pentru o clipă, îşi scoase ochelarii.
În acelaşi moment, în mâna lui Azazello sclipi un foc,
se auzi un pocnet nu prea tare, de parcă ar fi bătut
cineva din palme, şi baronul se prăvăli pe spate, în
timp ce sângele îi ţâşnea din piept, înroşindu-i
cămaşa scrobită şi vesta. Sub acest şuvoi gâlgâitor,
Koroviev puse o cupă şi o întinse apoi plină lui
Woland, în vreme ce trupul fără viaţă al baronului
zăcea pe pământ.
 — Beau în sănătatea dumneavoastră, domnilor,
zise încet Woland şi, ridicând cupa, îşi muie buzele în
ea.
 Atunci se petrecu o metamorfoză. Cămaşa peticită
şi papucii scâlciaţi dispărură. Woland purta o
hlamidă neagră, şi, la şold, o spadă de oţel.
Apropiindu-se iute de Margareta, îi întinse cupa,
spunând poruncitor:
 — Bea!
 Aceasta simţi cum ameţeşte şi se clatină, dar cupa
se apropia de buzele ei, şi glasuri neştiute îi şopteau
din dreapta şi din stânga:
 — Nu vă temeţi, regină... Nu vă temeţi, regină,
sângele a intrat de mult în pământ, şi unde s-a
vărsat cresc acum ciorchini de struguri.
 Fără să deschidă ochii, Margareta luă o
înghiţitură şi un fior dulce îi trecu prin vine, în timp
ce urechile prinseră a-i vui. I se părea că aude
strigăte asurzitoare de cocoş, că undeva răsună un
marş. Mulţimile de oaspeţi porniră să-şi piardă
chipul: şi bărbaţii în frac, şi femeile se transformau
din nou în oseminte. Sub ochii Margaretei, toată sala
intră în putrefacţie; în aer plutea un miros de cavou.
Coloanele se năruiră, luminile se stinseră, totul se
stinse, pieriră havuzurile, cameliile şi tulipele. De
fapt, nu era decât ceea ce fusese înainte: modestul
salon al văduvei bijutierului, prin uşa întredeschisă a
căruia se strecura o fâşie de lumină. Şi pe această
uşă întredeschisă intră Margareta. 
24. Eliberarea maestrului
 În dormitorul lui Woland toate erau ca înainte de
bal. Woland stătea în cămaşă pe pat; numai Hella, în
loc să-i fricţioneze piciorul, pregătea cine pe masa la
care se jucase înainte partida de şah. Koroviev şi
Azazello îşi scoseseră fracurile şi şedeau lângă masă,
iar între ei, trona, se-nţelege, motanul, care nu voise
să se despartă de cravata lui, deşi ea se transformase
într-o cârpă murdară. Clătinându-se, Margareta se
apropie de masă şi se sprijini în ea. Ca şi prima dată,
Woland îi făcu un semn să se apropie şi o invită să se
aşeze lângă el, pe pat.
 — A fost tare chinuitor, nu-i aşa?
 — O, nu, messire, răspunse ea abia auzit.
 — Noblesse oblige, remarcă motanul, turnându-i
Margaretei o licoare străvezie într-un pahar pentru
vin negru.
 — E votcă? îl întrebă cu glas slab Margareta.
 Motanul sări în sus, adânc jignit.
 — Daţi-mi voie, regină, rosti el răguşit; cum mi-aş
fi îngăduit să ofer votcă unei doamne? E spirt curat!
 Margareta îi zâmbi, încercând să respingă
paharul.
 — Bea fără frică, îi zise Woland, şi Margareta,
ascultătoare, luă paharul în mână. Aşază-te, Hella,
porunci Woland; explicându-i apoi Margaretei:
Noaptea cu lună plină e o noapte de sărbătoare: eu
cinez de obicei într-o societate restrânsă, alcătuită
din prieteni şi slugi. Aşadar, cum te simţi? Cum a
trecut acest bal istovitor?
 — Uluitor! croncăni Koroviev. Toţi erau fermecaţi,
înamoraţi, striviţi! Cât tact, câtă pricepere, farmec şi
charme! 
 Woland ridică paharul şi ciocni cu Margareta.
Aceasta şi-l bău docilă pe-al ei, crezând că după ce-l
va bea îşi va da sfârşitul. Dar nu se petrecu nimic
rău. Simţi în stomac o căldură vie, în ceafă un
zvâcnet uşor şi-şi recapătă puterile ca şi cum s-ar fi
deşteptat dintr-un somn lung, înviorător; pe
deasupra simţi şi o foame de lup. Aducându-şi
aminte că nu luase nimic în gură din dimineaţa zilei
precedente, pofta de mâncare îi spori şi mai tare...
Aşa că începu să înfulece cu lăcomie caviarul.
 Behemoth îşi tăie o bucată de ananas, puse pe ea
sare, piper şi o mâncă; după care trase atât de semeţ
un al doilea pahar de spirt, încât îi făcu pe toţi să-l
aplaude.
 Când Margareta goli şi ea al doilea pahar,
luminările din candelabre prinseră a licări mai viu,
iar focul se înteţi în şemineu. Nu se simţea deloc
ameţită. Muşcând din carne cu dinţii ei albi, se
desfăta cu sucul gustos, urmărindu-l din ochi pe
Behemoth cum ungea cu muştar o stridie.
 — De ce nu pui şi nişte struguri deasupra? îi zise
încet Hella motanului, dându-i un ghiont.
 — Rog să nu mi se dea lecţii, replică acesta. Am
ospătat destul la fel şi fel de mese, fii fără grijă, ştiu
să mă port!
 — Ah, ce plăcut e să cinezi aşa, în faţa
şemineului, în intimitate, într-un cerc restrâns, se
auzi glasul dogit al lui Koroviev...
 — Eu aş zice, Fagot, că şi balul are farmecul şi
anvergura lui, replică motanul.
 — N-are nici un farmec şi nici o anvergură,
interveni Woland, iar urşii ăştia stupizi şi tigrii din
bar erau cât pe ce să-mi provoace o migrenă cu
urletele lor. 
 — De acord, messire, zise motanul, dacă
dumneavoastră găsiţi că nu are anvergură, apoi şi eu,
numaidecât, am să încep să fiu de aceeaşi părere.
 — Ia vezi! îi răspunse Woland.
 — Am glumit, zise cu smerenie motanul, iar în ce-i
priveşte pe tigri, am să ordon să fie prăjiţi.
 — Tigrii nu se pot mânca, interveni Hella.
 — Crezi? în cazul acesta, vă rog să ascultaţi dădu
glas motanul şi, mijindu-şi ochii de plăcere, povesti
cum, odată, a pribegit timp de nouăsprezece zile în
pustiu şi singurul lucru pe care îl mânca era carnea
tigrului, ucis de el. Toţi ascultară cu interes această
povestire captivantă, iar când Behemoth o termină,
exclamară toţi în cor:
 — Gogoşi!
 — Lucrul cel mai interesant în aceste gogoşi,
spuse Woland, este că sunt gogoşi de la primul la
ultimul cuvânt.
 — Ah, da? Gogoşi? exclamă motanul, şi toţi îşi
ziseră că va începe să protesteze, dar el nu făcu decât
să spună încet: Istoria ne va judeca.
 — Spune-mi, te rog, îl întrebă Margareta pe
Azazello, înviorată de votcă: dumneata l-ai împuşcat
pe acel fost baron?
 — Fireşte, răspunse Azazello, cum era să nu-l
împuşc? Trebuia neapărat împuşcat.
 — M-am tulburat atât de tare! exclamă Margareta.
Totul s-a petrecut atât de neaşteptat!
 — Nu e nimic neaşteptat în toate astea, o
contrazise Azazello, iar Koroviev se porni să urle şi să
se văicărească:
 — Cum să nu te tulburi? Şi mie au început să-mi
tremure picioarele! Pac! O dată! Şi baronul prăvălit
pe-o coastă! 
 — Eu eram cât pe ce să fac o criză de isterie,
adăugă motanul, lingând lingura cu icre negre.
 — Iată ce nu pot înţelege, zise Margareta în timp
ce scântei aurii de la pocalul de cristal sclipeau în
ochii ei, oare, într-adevăr, afară nu se auzea muzica
şi, în general, zgomotul acestui bal?
 — Sigur că nu se auzea, regină, îi explică
Koroviev, asta trebuie făcut în aşa fel ca să nu fie
auzit nimic. Trebuie făcut totul cu cât mai multă
grijă.
 — Sigur, sigur că da... Pentru că omul acela de pe
scară... Uite, când am trecut cu Azazello... Şi încă
unul, aflat lângă intrare... Eu cred că el urmărea
apartamentul dumneavoastră...
 — Exact, exact! strigă Koroviev, aşa este, dragă
Margareta Nikolaevna. Dumneata confirmi bănuielile
mele! Da, el urmărea apartamentul! Eu însumi l-am
luat întâi drept un docent universitar distrat sau un
îndrăgostit care tânjeşte pe scară. Dar nu, nu! Ceva
mă durea la lingurică! Ah, el urmărea apartamentul!
Şi un altul lângă intrare, la fel! Şi cel care stătea în
gang!
 — Uite, ar fi interesant de ştiut ce se va întâmpla
dacă or să vină să vă aresteze? întrebă Margareta.
 — Or să vină negreşit, încântătoare regină,
negreşit! răspunse Koroviev, simte inima mea că or să
vină! Bineînţeles, nu acuma, însă la timpul său vor
veni negreşit. Dar presupun că nu se va întâmpla
nimic interesant.
 — Ah, ce tulburată am fost când l-am văzut
prăbuşindu-se! urmă ea, aflându-se, pesemne, încă
sub impresia asasinatului. Pentru prima oară în viaţa
ei asistase la o crimă! Probabil că ştii să tragi foarte
bine? 
 — Destul de bine, răspunse Azazello.
 — Şi la ce distanţă tragi; la câţi paşi? îl întrebă
Margareta nu prea desluşit.
 — Depinde în ce trag, îi răspunse cu judecată
Azazello, una e să ocheşti cu ciocanul în geamul
criticului Latunski, şi alta, în inima lui.
 — În inimă! exclamă Margareta, ducându-şi mâna
la inimă, în inimă! repetă ea cu glas surd.
 — Cine e criticul ăsta? întrebă Woland, uitându-se
la Margareta printre gene.
 Azazello, Koroviev şi Behemoth îşi pironiră
privirile, ruşinaţi, în podea, în timp ce Margareta
răspunse, roşindu-se:
 — E un critic. În seara asta i-am devastat
apartamentul.
 — Ia te uită! Şi pentru ce, mă rog?...
 — El, messire, îi explică Margareta, l-a nenorocit
pe un maestru.
 — Şi de ce trebuia să te osteneşti singură?
 — Îngăduiţi-mi mie, messire, strigă fericit
motanul, sărind de pe scaun.
 — Dar astâmpără-te o dată, mormăi Azazello,
sculându-se, dau eu o fugă pân-acolo...
 — Nu! strigă Margareta. Nu, vă implor, messire,
opriţi-l, nu faceţi asta!
 — Cum vrei, cum vrei, răspunse Woland, şi
Azazello îşi reluă locul.
 — Aşadar, unde am rămas, nepreţuită regină
Margot? trăncăni Koroviev. Ah, da, era vorba despre
inimă... El nimereşte în inimă. Spunând aceasta,
Koroviev îşi întinse un deget lung înspre Azazello: —
la alegere — în orice ventricul sau auricul. 
 La început, Margareta nu pricepu ce vrea să
spună, dar apoi, prinzând sensul cuvintelor, exclamă
mirată:
 — Bine, dar acestea nu se văd!
 — Scumpa mea, urmă cu glas spart Koroviev, aici
e-aici, că nu se văd! Ăsta-i tot tâlcul! Că, într-un
obiect pe care-l vezi, oricine poate să nimerească!
Şi Koroviev scoase din sertarul mesei un şeptar de
pică, îl întinse Margaretei şi o rugă să însemne pe el
cu unghia unul din puncte. Margareta însemnă
punctul de sus, din dreapta. Apoi Hella ascunse
cartea sub pernă, strigând:
 — Gata!
 Azazello, care stătea cu spatele spre pernă, scoase
din buzunarul pantalonilor un pistol automat negru,
îşi puse ţeava acestuia pe umăr şi, fără să întoarcă
ochii spre pat, trase, înfricoşând-o pe Margareta.
După aceea, scoaseră de sub perna găurită şeptarul
— glonţul nimerise drept în punctul însemnat de
Margareta.
 — N-aş vrea să mă întâlnesc cu dumneata când ţii
în mână revolverul, zise Margareta, aruncându-i
priviri cochete lui Azazello. Avea o slăbiciune pentru
toţi oamenii în stare să facă ceva la perfecţie.
 — Nepreţuită regină, piui Koroviev, nu-i doresc
nimănui să-i iasă înainte, chiar şi când n-are în
mână revolver! Pe cuvântul de onoare al unui fost
dirijor de cor şi cântăreţ că omul acela n-ar fi de
felicitat.
 Motanul, care şezuse încruntat în timpul
experienţei cu tragerea, deodată anunţă:
 — Mă angajez să bat recordul cu şeptarul.
 Drept răspuns, Azazello mârâi ceva. Motanul însă
era încăpăţânat şi ceru nu un revolver, ci două. 
Azazello scoase al doilea revolver aflat în buzunarul al
doilea din spatele pantalonilor şi, strâmbându-şi
dispreţuitor gura, i-l întinse lăudărosului împreună
cu primul revolver. Notase două puncte pe şeptar.
Motanul se pregăti îndelung, întorcându-şi ochii de la
pernă. Margareta şedea cu mâinile la urechi şi se uita
la bufniţa care dormita pe stelajul căminului.
Motanul trase din amândouă revolverele, după care
Hella scoase un ţipăt strident, bufniţa ucisă căzu de
pe cămin, iar ceasul, spart, se opri. Hella, care avea o
mână însângerată, îl apucă cu un urlet de blană pe
motan, iar el, drept răspuns, o înşfacă de păr şi
amândoi încolăcindu-se, zvârcolindu-se, alunecară pe
podea. Unul din pocale căzu de pe masă şi se sparse.
 — Luaţi-o de pe mine pe drăcoaica asta, care a
turbat! urlă motanul, respingând-o pe Hella, ce şedea
călare pe el. Pe bătăuşi i-au despărţit, iar Koroviev
suflă în degetul Hellei, străpuns de glonte, şi acesta
se vindecă pe loc.
 — Nu pot să trag când se vorbeşte în jurul meu!
strigă Behemoth, străduindu-se să pună la loc un
smoc uriaş de păr, smuls din spinarea lui.
 — Fac pariu că toată tărăşenia asta a făcut-o
dinadins, zise Woland, zâmbind Margaretei. El trage
bine.
 Hella s-a împăcat cu motanul şi, în semn de
împăcare, s-au sărutat. Apoi a fost scoasă de sub
pernă cartea şi s-a verificat. Nu era atins nici un
punct, afară de cel străpuns de Azazello.
 — Asta-i imposibil, susţinea motanul, uitându-se
la carte în lumina candelabrului.
 Cina veselă continua. Lumânările se topeau în
candelabre, din şemineu se răspândea prin cameră,
unduind, o căldură uscată şi înmiresmată. Margareta 
îşi potolise foamea şi se simţea cuprinsă de
beatitudine. Se uita cum rotocoalele albăstrii de la
ţigara de foi a lui Azazello pluteau spre şemineu, în
timp ce motanul le prindea din zbor cu vârful spadei.
N-avea chef să plece nicăieri, deşi, după cum îşi
dădea seama, se făcuse târziu. Nu mai era mult până
la şase dimineaţa. Profitând de un moment de tăcere,
se adresă sfioasă lui Woland:
 — Cred că e timpul să plec. E târziu...
 — Unde te grăbeşti? o întrebă acesta politicos, dar
cam rece. Ceilalţi tăceau, prefăcându-se pasionaţi de
priveliştea rotocoalelor de fum de ţigară.
 — Da, e timpul să plec, repetă Margareta,
tulburându-se şi mai mult din cauza acestei
atmosfere şi căutând în jur cu privirea vreun şal sau
mantia.
 Deodată, goliciunea începu s-o stânjenească. Se
ridică de la masă. Fără un cuvânt, Woland luă de pe
pat halatul lui ros şi plin cu pete de grăsime, iar
Koroviev îl aruncă pe umerii Margaretei.
 — Vă mulţumesc, messire, zise abia auzit
Margareta, privindu-l întrebător pe Woland.
 Acesta îi răspunse cu un zâmbet politicos şi
nepăsător. O neagră amărăciune încleşta inima
Margaretei. Se simţi înşelată. Pentru toate serviciile
aduse la bal, nimeni, se vedea, n-avea de gând s-o
răsplătească, după cum nimeni n-o poftea să mai
rămână. Cu toate acestea, un lucru era cum nu se
poate mai limpede: de aici nu avea unde să se ducă.
Gândul fugar, că ar putea fi nevoită să se întoarcă la
vila ei, îi umplu inima de deznădejde. „Să mă rog de
el? Eu?” îşi spuse ea, gândindu-se la sfatul
ademenitor al lui Azazello, pe când şedeau în grădina 
de lângă zidul Kremlinului. „Pentru nimic în lume!”
hotărî Margareta în cele din urmă.
 — Vă las cu bine, messire, spuse ea cu glas tare şi
urmă în gând: „Numai să mă văd ieşită de aici, că
apoi cum ajung la râu, mă înec.”
 — Stai jos, îi zise deodată poruncitor Woland.
Schimbându-se la faţă, Margareta se aşeză.
 — Vrei poate să-mi spui ceva la despărţire?
 — Nu, messire, nimic, răspunse ea mândră; în
afară de un lucru: dacă mai aveţi nevoie de mine,
sunt gata să îndeplinesc orice doriţi. Nu sunt deloc
obosită şi m-am distrat de minune la bal. Aşa încât,
dacă ar mai fi continuat, aş fi întins din nou
genunchiul meu, ca să-l sărute mii de spânzuraţi şi
de ucigaşi. Spunând aceasta, Margareta se uita la
Woland ca prin ceaţă, cu ochii plini de lacrimi.
 — Aşa este! Ai perfectă dreptate! strigă răsunător
Woland. Aşa şi trebuie!
 — Aşa şi trebuie! repetă ca un ecou suita lui.
 — Noi te-am pus la încercare, zise Woland. Nu ceri
niciodată nimic! Niciodată! Mai ales de la cei mai
puternici ca dumneata, îi laşi să-ţi ofere ei singuri, şi
ei îţi vor oferi totul. Ia loc, femeie mândră ce eşti!
Woland smulse halatul său de pe umerii Margaretei,
şi ea se pomeni din nou lângă el, pe pat. Aşadar,
Margot, urmă Woland, căutând să dea o rezonanţă
mai blândă glasului său, ce vrei drept răsplată pentru
că astă-seară, la balul meu, ai făcut onorurile casei?
Ce doreşti pentru faptul că acest bal l-ai petrecut
goală? Cum preţuieşti genunchiul dumitale? Ce
daune pretinzi de la musafirii mei, pe care adineauri
i-ai numit spânzuraţi? Spune! Acum vorbeşte fără
sfială, pentru că eu sunt cel care a oferit. 
 Inima ei bătu cu putere; Margareta oftă adânc,
chibzuind parcă ceva.
 — Ei, curaj! strigă Woland. Trezeşte-ţi fantezia,
dă-i pinteni! Chiar şi numai pentru faptul că a fost de
faţă la împuşcarea acelui ticălos de baron învechit în
rele merită omul său să fie răsplătit, cu atât mai mult
cu cât este vorba de o femeie. Ei, s-aud!
 Margareta simţi că i se taie răsuflarea şi era gata
să rostească tainicele cuvinte pregătite în sufletul ei,
când, pălind deodată, deschise gura şi holbă ochii.
„Frida!... Frida, Frida! îi strigă în urechi un glas
sâcâitor, implorând-o. Mă cheamă Frida!” Şi,
bâlbâindu-se, Margareta vorbi:
 — Aşadar, aş putea... să cer... un lucru?
 — Să pretinzi, să pretinzi, donna mea, îi răspunse
Woland, zâmbind înţelegător, să pretinzi un lucru.
 Ah, cât de abil şi de limpede subliniase Woland
aceste două cuvinte: „Un lucru”, repetând de fapt
vorbele Margaretei. Oftând din nou, aceasta urmă:
 — Aş vrea să nu i se mai lase Fridei batista cu
care şi-a sugrumat copilul.
 Motanul ridică ochii spre tavan, oftând zgomotos,
dar nu zise nimic, amintindu-şi, pesemne, de urechea
pe care Margareta i-o răsucise la bal.
 — Dat fiind faptul, vorbi Woland zâmbind ironic,
că este cu totul imposibil ca toanta de Frida să te
mituiască — asta fiind cu totul nepotrivit cu
demnitatea dumitale de regină —, nici nu ştiu ce aş
avea de făcut. Cred că nu rămâne decât un singur
lucru: să fac rost de cât mai multe cârpe şi să astup
cu ele toate crăpăturile dormitorului meu.
 — Ce vreţi să spuneţi, messire? se miră Margareta
la auzul acestor vorbe într-adevăr de neînţeles. 
 — Sunt pe deplin de acord cu dumneavoastră,
messire, se băgă pe fir motanul — întocmai, cu cârpe!
Şi, nespus de enervat, dădu cu laba în masă.
 — Vorbesc despre milă, îşi lămuri cuvintele
Woland, fixând-o pe Margareta cu ochiul lui de foc;
uneori, cu totul pe neaşteptate şi în chip viclean, ea
se furişează în crăpăturile cele mai înguste. De aceea
vorbesc despre cârpe...
 — Şi eu tot despre asta vorbesc! sări motanul şi,
pentru orice eventualitate, se dădu mai la o parte de
Margareta, acoperindu-şi cu labele, mânjite cu cremă
roz, urechile ascuţite.
 — Afară cu tine! porunci Woland.
 — Încă nu am băut cafeaua, răspunse motanul,
cum să plec? Oare e posibil, messire, ca într-o noapte
de sărbătoare oaspeţii să fie împărţiţi în două sorturi
la masă? Unii de prima calitate, iar ceilalţi, cum se
exprimă acest trist zgârciob-bufetier, de calitatea a
doua?
 — Taci din gură! îi porunci Woland şi o întrebă pe
Margareta: Judecând bine, pari să fii un om înzestrat
cu o bunătate ieşită din comun. Un om cum nu se
poate mai moral.
 — Nu, protestă cu energie Margareta, eu ştiu că
trebuie să vorbesc deschis cu dumneavoastră şi am
să vă spun deschis: sunt un om uşuratic. V-am rugat
s-o ajutaţi pe Frida numai pentru că am avut
imprudenţa s-o fac să spere şi să creadă. Ea
aşteaptă, messire, ea crede în puterea mea. Şi dacă
va rămâne înşelată în speranţa ei, am să mă simt
îngrozitor. Nu voi mai avea linişte cât voi trăi. Nu-i
nimic de făcut, aşa a fost să fie.
 — Aha, zise Woland, e de înţeles.
 — Şi o să faceţi asta? îl întrebă încet Margareta. 
 — În nici un caz, răspunse Woland. Trebuie să
ştii, scumpă regină, că e vorba de o măruntă
confuzie. Fiecare departament trebuie să-şi vadă de
treburile lui. Nu neg, posibilităţile noastre sunt destul
de mari, sunt cu mult mai mari decât presupun unii
oameni nu tocmai ageri...
 — Da, asta da, sunt cu mult mai mari, se băgă din
nou pe fir motanul, tare nerăbdător, şi, se vede,
foarte mândru de aceste posibilităţi.
 — Taci dracului! îi zise Woland, urmând către
Margareta: Dar ce rost are să te ocupi de ceva care
cade în atribuţiunile altui for, după cum am spus.
Aşadar, eu n-o să fac asta, dar o s-o faci dumneata.
 — Şi o să se îndeplinească dacă încerc eu?
 Azazello îşi aruncă ironic ochiul chiar spre
Margareta şi, răsucindu-şi capul roşcat, pufni în râs.
 — Dar fă-o o dată; ce chin e şi cu dumneata,
bombăni Woland şi, întorcând cu mâna globul,
începu să examineze cu atenţie un anumit amănunt,
ocupându-se, pesemne, şi cu o altă treabă, în timp ce
stătea de vorbă cu Margareta.
 — Ei, hai, Frida... suflă Koroviev.
 — Frida! strigă cu glas ascuţit Margareta.
 Uşa se dădu de perete, şi în cameră se năpusti o
femeie goală, despletită, cu ochi demenţi, dar trează
de data aceasta, fără semnele beţiei. Şi, în timp ce
femeia îşi întindea rugătoare braţele spre Margareta,
aceasta zise maiestuos:
 — Ai fost iertată. N-o să ţi se mai lase batista.
 Cu un strigăt, Frida se aruncă în genunchi,
prosternându-se la picioarele Margaretei. Apoi, la un
semn al lui Woland, pieri din cameră.
 — Vă mulţumesc, rămâneţi cu bine, zise
Margareta, ridicându-se. 
 — Ei, Behemoth, ce ne facem? vorbi Woland. Întro noapte ca asta, de sărbătoare, n-o să abuzăm de
această totală lipsă de simţ practic! Şi întorcându-se
spre Margareta: Aşadar, asta nu intră la socoteală; în
ce mă priveşte, n-am făcut nimic. Ce vrei pentru
dumneata?
 Urmă o tăcere pe care o întrerupse Koroviev,
şoptind la urechea Margaretei:
 — Nestemată donna, de data asta te sfătuiesc să
fii mai rezonabilă! Că de, Fortuna ar putea să-ţi şi
scape din mâini.
 — Vreau ca acum, chiar în clipa asta, să mi se dea
îndărăt maestrul, iubitul meu, zise Margareta, cu
obrazul crispat.
Şi atunci, în odaie se năpusti o rafală de vânt cu
atâta putere, încât şi flacăra luminărilor din
candelabre se aşternu orizontal, perdeaua grea de la
fereastră se dădu la o parte, fereastra se deschise larg
şi, departe, în înalturi, se arătă luna plină, dar nu o
lună de dimineaţă, ci una de miez de noapte. Prin
fereastră, pe podea se aşternu năframa verzuie a
nopţii, şi în ea apăru oaspetele nocturn al lui
Ivanuşka — maestrul. Era îmbrăcat cu hainele lui de
spital — cu halat, papuci şi cu tichia neagră de care
nu se despărţea niciodată. Obrazul nebărbierit avea
un tic nervos: maestrul se uita cu coada ochiului,
speriat, la licărul făcliilor, în timp ce şuvoaiele argintii
ale lunii se învolburau în juru-i.
 Margareta îl recunoscu şi, gemând, îşi împreună
mâinile, alergând spre el. Îi sărută fruntea, buzele, se
lipi cu faţa de obrazul lui nebărbierit, şi lacrimile,
stăpânite atâta vreme, prinseră a curge acum în voie,
şiroind pe chipul ei. Rostea doar o vorbă, repetând-o
în neştire: 
 — Tu... tu... tu...
 Maestrul se desfăcu din strânsoarea braţelor ei şi
spuse cu glas surd:
 — Nu plânge, Margot, nu mă chinui! Sunt grav
bolnav, urmă el, agăţându-se cu mâna de pervazul
ferestrei, parcă pregătindu-se să fugă; şi, în timp ce
se uita cu luare-aminte la cei din odaie, strigă: Mi-e
frică, Margot! Iar au început halucinaţiile...
 Margareta se sufoca în hohote de plâns, şoptind:
 — Nu, nu, nu... Să nu te temi de nimic... Sunt cu
tine... Sunt cu tine...
 Pe nesimţite, cu o mişcare îndemânatică, Koroviev
trase un scaun mai aproape de maestru, şi acesta se
aşeză; Margareta se prăbuşi în genunchi, lipindu-se
de dânsul, şi rămase tăcută. În tulburarea ei nici nu
băgase de seamă că nu mai era în pielea goală; acum
purta mantia aceea neagră de mătase. Bolnavul îşi
lăsă capul în jos, privind ţintă în podea, cu ochii
posomorâţi, bolnavi.
 Woland îi porunci lui Koroviev:
 — Cavalere, dă-i omului ăstuia ceva de băut.
Margareta se ruga de maestru cu glas tremurător:
 — Bea, bea, te rog! Ţi-e frică? Nu, nu, crede-mă pe
mine, aici vei fi ajutat!
 Acesta luă paharul şi-l dădu peste cap, dar
paharul scăpă din mâna tremurătoare şi se făcu
ţăndări la picioarele lui.
 — E semn bun, semn bun! îi şopti Koroviev
Margaretei. Uite, începe să-şi vină în fire.
 Într-adevăr, privirea bolnavului nu mai era atât de
sălbatică şi neliniştită.
 — Într-adevăr, tu eşti, Margot? întrebă oaspetele
selenar.
 — Să nu te îndoieşti, sunt eu, răspunse ea. 
 — Mai daţi-i! porunci Woland.
 După ce maestrul goli şi al doilea pahar, ochii lui
căpătară viaţă şi expresie.
 — Aşa da, aşa mai zic şi eu, încuviinţă Woland
uitându-se printre gene. Acum, hai să stăm de vorbă.
Cine eşti?
 — Acum sunt nimeni, îi răspunse maestrul
crispându-şi gura într-un zâmbet.
 — De unde vii?
 — Din casa suferinţei. Sunt un alienat, răspunse
nou-venitul.
 La aceste cuvinte, pe Margareta o podidiră din nou
lacrimile. Apoi, ştergându-şi ochii, strigă:
 — Ce vorbe îngrozitoare! Ce vorbe cumplite! E un
maestru, messire, vă previn! Faceţi-l bine, merită
acest lucru.
 — Dumneata ştii cu cine stai de vorbă? îl întrebă
Woland. La cine te afli?
 — Ştiu, îi răspunse maestrul; la casa de nebuni
am fost vecin cu băiatul acela, cu Ivan Bezdomnîi.
Mi-a povestit despre dumneavoastră.
 — Cum să nu, cum să nu, încuviinţă Woland, am
avut plăcerea să mă întâlnesc cu tânărul acela la
Patriarşie prudî. Era să mă înnebunească, nu alta,
căutând să-mi demonstreze că eu nu exist. Dar
dumneata crezi că sunt eu într-adevăr?
 — Sunt silit să cred, zise nou-venitul, dar se
înţelege că aş fi preferat să vă socot rodul unei
halucinaţii. Vă rog să mă scuzaţi, adăugă el, apoi,
dându-şi seama că făcuse o gafă.
 — Ei, ce să-i faci, dacă ai fi preferat, n-ai decât să
socoţi c-aşa e, replică, politicos, Woland. 
 — Nu, nu! interveni speriată Margareta,
zgâlţâindu-l de umeri pe maestru. Vino-ţi în fire! Te
afli într-adevăr în faţa lui!
 Motanul se băgă şi aici pe fir.
 — În ceea ce mă priveşte, par într-adevăr o
halucinaţie. Ia uitaţi-vă cu atenţie la profilul meu în
lumina lunii. Motanul se vârî într-un mănunchi ţesut
din raze de lună, vrând să mai adauge ceva, însă
fiind rugat să tacă, ripostă: Bine, o să tac. Voi fi o
halucinaţie taciturnă; şi amuţi într-adevăr.
 — Aş vrea să ştiu de ce vă spune Margareta
maestru? întrebă Woland.
 — Este o slăbiciune pardonabilă, răspunse acesta
cu un zâmbet. Are o părere prea bună despre
romanul meu.
 — Şi despre ce vorbeşti în roman?
 — Despre Pilat din Pont.
 Flăcările lumânărilor prinseră din nou să şovăie şi
să danseze, iar paharele să zăngăne pe masă. Woland
izbucni într-un râs tunător, dar fără să sperie sau să
mire pe cineva. Behemoth începu să-l aplaude.
 — Despre ce? Despre cine? întrebă din nou
Woland, redevenind serios. Şi asta acum? E uluitor!
Nu ai putut găsi altă temă? Dă-mi să văd, ceru el,
întinzând mâna cu palma în sus.
 — Din păcate, nu pot s-o fac, răspunse maestrul.
Mi-am ars manuscrisul.
 — Iartă-mă, dar asta n-o cred, exclamă Woland. E
imposibil, manuscrisele nu ard. Şi, întorcându-se
spre motan, îi porunci: Hai, Behemoth, adu romanul
încoace.
 Cât ai clipi, motanul sări jos, şi toţi văzură că
şezuse până atunci pe un teanc gros de manuscrise.
Înclinându-se adânc, motanul îi înmână lui Woland 
exemplarul de deasupra. Margareta începu să
tremure, strigând din nou, tulburată până la lacrimi:
 — Iată manuscrisul, iată-l!
 Ea se repezi spre Woland şi adăugă încântată:
 — Atotputernic! Atotputernic!
 Woland îl luă în mâini, îl întoarse şi îl puse tăcut
deoparte, privindu-l grav pe maestru. Acesta căzu
însă din nou într-o stare de nelinişte şi melancolie, se
ridică de pe scaun, frângându-şi mâinile, tresări şi
bolborosi, cu ochii spre luna îndepărtată:
 — Nici noaptea când e luna pe cer nu am linişte.
De ce m-aţi tulburat? O, zei, o, zei!...
 Apucându-l de poalele halatului de spital,
Margareta se lipi de el, murmurând şi ea, numai
lacrimi şi durere.
 — Doamne, de ce oare nu-ţi ajută medicamentul?
 — Nu-i nimic, nu-i nimic, şopti Koroviev, dându-i
târcoale maestrului, nu-i nimic, nu-i nimic... Încă un
păhărel; beau şi eu cu dumneata, să-ţi ţin de urât...
 Păhărelul sclipi în lumina lunii şi fu de folos.
După ce-l făcură pe maestru să se aşeze, faţa
bolnavului se linişti din nou.
 — Ei, acum totul este limpede, zise Woland şi
bătu cu degetul lung pe manuscris.
 — Absolut limpede, confirmă motanul, uitându-şi
promisiunea să devină o halucinaţie tăcută, acum
linia principală a acestui opus îmi este limpede ca
bună ziua. Tu ce zici? se adresă el tăcutului Azazello.
 — Eu zic, vorbi pe nas acesta, că ar fi bine să te
înecăm.
 — Ai milă de mine, Azazello, îi răspunse motanul,
şi nu-i da stăpânului meu ideea asta. Crede-mă, în
fiecare noapte aş veni la tine în straie sumare, ca 
bietul maestru, ţi-aş face semne şi te-aş chema să mă
urmezi. Cum te-ai simţi, ce zici, Azazello?
 — Hai, Margareta, vorbi Woland, spune tot, de ce
ai nevoie?
 Ochii femeii se aprinseră scrutându-l rugător pe
Woland:
 — Daţi-mi voie să vorbesc în şoaptă cu el.
 Woland încuviinţă cu un gest din cap, şi
Margareta, lipindu-şi buzele de urechea maestrului, îi
şopti ceva, dar nu se auzi decât răspunsul acestuia:
 — Nu, e prea târziu. Nu mai vreau nimic de la
viaţă — doar să te văd pe tine. Dar eu te sfătuiesc din
nou: lasă-mă, altfel vei pieri şi tu cu mine.
 — Nu, n-am să te las, îi răspunse ea, şi
întorcându-se spre Woland, urmă: Vă rog să faceţi în
aşa fel încât să ne întoarcem din nou în subsolul din
ulicioara de pe Arbat, să se aprindă iar lampa şi totul
să fie ca înainte.
 Auzind-o, maestrul izbucni în râs şi, cuprinzând
cu mâinile capul ciufulit al Margaretei, spuse:
 — Oh, n-o ascultaţi pe această sărmană femeie,
messire! în subsolul acela stă de mult altcineva şi, în
general, nu se mai poate ca totul să fie iar ca înainte.
Lipindu-şi obrazul de capul prietenei sale şi
îmbrăţişând-o, murmură: Sărmana de tine...
sărmana de tine...
 — Spui că nu se poate? zise Woland. De fapt, ai
dreptate. Dar să vedem, să încercăm totuşi. Şi strigă:
Azazello!
 Deodată, din tavan, se prăbuşi pe podea un
cetăţean fâstâcit, aproape nebun, numai în izmene şi,
oricât de ciudat s-ar părea, cu un geamantan în
mână, iar pe cap cu o şapcă. Tremura de frică,
ploconindu-se. 
 — Mogarîci? îl întrebă Azazello pe omul căzut din
cer.
 — Aloizi Mogarîci, răspunse acesta dârdâind.
 — Dumneata eşti cel care, după ce ai citit articolul
lui Latunski despre romanul acestui om, ai scris un
denunţ împotriva lui cum că păstrează la el literatură
ilegală? îl întrebă Azazello.
 Cetăţeanul căzut din cer se învineţi şi, cuprins de
remuşcări, porni să verse şiroaie de lacrimi.
 — Ai vrut să pui mâna pe camerele lui? fonfăi cât
se poate de confidenţial Azazello.
 Mârâitul unei pisici turbate se auzi în cameră, şi
Margareta, urlând: — Află ce-i o vrăjitoare, află! —
apucă cu unghiile obrazul lui Aloizi Mogarîci.
 Se stârni panică şi învălmăşeală.
 — Ce faci? strigă chinuit maestrul. Margot, nu te
dezonora!
 — Protestez! Nu e deloc dezonoare! urlă motanul.
Koroviev o trase la o parte pe Margareta.
 — Am instalat o baie... strigă Mogarîci, însângerat,
clănţănind din dinţi, şi începu îngrozit să
sporovăiască verzi şi uscate... Numai zugrăveala cât...
piatra vânătă...
 — Foarte bine, mă bucur că ai instalat o baie,
încuviinţă Azazello; maestrul chiar are nevoie să facă
băi. Apoi strigă: Afară!
 Atunci Mogarîci se întoarse în văzduh cu
picioarele în sus şi, purtat de o forţă nevăzută, ieşi
din dormitorul lui Woland prin fereastra deschisă.
 Holbând ochii, maestrul şopti:
 — Oho, cred că asta e mai grozav decât ceea ce
mi-a povestit Ivan! Cutremurat, se uită în dreapta şi
în stânga şi-l întrebă în cele din urmă pe motan:
Iertaţi-mă, tu eşti... dumneavoastră sunteţi... 
Încurcat, neştiind cu ce formulă să i se adreseze,
urmă: Dumneavoastră sunteţi motanul care s-a urcat
în tramvai?
 — Eu sunt, recunoscu motanul, măgulit, şi
adăugă: Mă bucur foarte mult să văd cât de politicos
se poartă cineva cu un motan. De obicei, nu ştiu
pentru care motiv, motanii sunt luaţi „per tu”, deşi
niciodată în viaţa lui vreun motan n-a băut
Bruderschaft cu careva.
 — Mi se pare că nu prea sunteţi motan... ripostă,
şovăitor, maestrul!... La spital, vrând-nevrând, tot o
să se observe absenţa mea, adăugă el sfios, uitânduse la Woland.
 — De ce să se observe? îl linişti Koroviev, şi în
mâinile lui apărură deodată nişte registre şi hârtii. E
istoricul bolii dumitale?
 — Da...
 Koroviev îl aruncă în flăcările şemineului.
 — Nu mai e documentul, nu mai e nici omul,
spuse cu satisfacţie Koroviev. Şi asta e cartea de
imobil a gazdei dumitale?
 — Da...
 — Cine e trecut în ea? Aloizi Mogarîci? Şi Koroviev
suflă pe pagina cărţii de imobil. Gata! Nu mai e, şi, te
rog să ţii minte, nici n-a existat. Iar dacă gazda
dumitale se va arăta mirată, spune-i că Aloizi
Mogarîci a fost numai un vis. Cine mai e şi Mogarîci
ăsta? N-a fost aici nici un Mogarîci! Şi cartea de
imobil pieri şi ea din mâinile lui Koroviev. Acum e pe
masa gazdei. Uimit de operaţia curată a lui Koroviev,
maestrul i-a zis:
 — Ai dreptate, din moment ce nu-i documentul,
nu e nici omul. Tocmai eu nu sunt, eu nu am nici un
document. 
 — Cer scuze, strigă Koroviev, asta-i halucinaţie,
iată documentul dumitale. Apoi ridică ochii şi-i şopti
dulce Margaretei: Poftim şi avutul dumitale,
Margareta Nikolaevna, zise Koroviev, înmânându-i
Margaretei caietul cu marginile arse, trandafirul
uscat, fotografia şi, cu o grijă deosebită, carnetul de
economii: Zece mii, Margareta Nikolaevna, aşa cum ai
binevoit să le depui. Noi n-avem nevoie de bunul
altuia.
 — Mie mai degrabă mi s-ar usca labele decât să
mă ating de ceva ce nu-i al meu, strigă motanul
umflându-se în pene şi dansând pe valiză, ca să se
aşeze mai bine toate exemplarele romanului cu
ghinion.
 — Şi actul dumitale, urmă Koroviev, întinzând
Margaretei actul ei, apoi, raportă respectuos: Asta-i
tot, messire!
 — Nu, nu e tot, replică Woland, desprinzându-şi
ochii de pe glob. Ce vrei, scumpa mea donna, să fac
cu suita dumitale? Eu n-am nevoie de ea.
 În aceeaşi clipă, prin uşa deschisă dădu buzna
Nataşa goală puşcă şi-i strigă Margaretei:
 — Multă fericire, Margareta Nikolaevna!
Salutându-l cu un semn din cap pe maestru, se
întoarse din nou spre Margareta: Am ştiut totdeauna
unde te duci.
 — Femeile de serviciu ştiu totul, observă motanul,
ridicând laba cu subînţeles. E o greşeală să crezi că
ar fi oarbe.
 — Ce vrei, Nataşa? o întrebă Margareta. Întoarcete la vilă.
 — Draga mea Margareta Nikolaevna, o imploră
aceasta căzând în genunchi în faţa ei. Rugaţi-vă de
dumnealor — aici îl privi cu coada ochilor pe Woland 
— să mă lase tot vrăjitoare. Nu mai vreau în vilă! Nu
mă mărit nici cu inginerul, nici cu tehnicianul.
Aseară la bal, domnul Jacques m-a cerut în
căsătorie. Şi, desfăcându-şi pumnul strâns, Nataşa
arătă nişte monede de aur.
 Margareta îşi îndreptă privirea întrebătoare spre
Woland. Acesta încuviinţă din cap. Atunci, Nataşa se
aruncă de gâtul Margaretei; urmă un sărut
răsunător, după care, cu un strigăt triumfător,
vrăjitoarea zbură pe fereastră.
 În locul ei apăru Nikolai Ivanovici. Îşi recăpătase
înfăţişarea omenească, dar era grozav de posomorât
şi chiar iritat.
 — Iată cui am să-i dau drumul cu multă plăcere
— zise Woland, uitându-se în scârbă la Nikolai
Ivanovici — cu o deosebită plăcere, fiindcă n-are ce
căuta aici.
 — Rog stăruitor să mi se elibereze o adeverinţă din
care să reiasă unde mi-am petrecut noaptea trecută,
vorbi Nikolai Ivanovici, privind ursuz în jur, dar cu
multă încăpăţânare.
 — În ce scop? întrebă sever motanul.
 — În scopul de a o prezenta miliţiei şi consoartei
mele, răspunse ferm Nikolai Ivanovici.
 — De obicei, noi nu eliberăm adeverinţe, preciză
motanul încruntându-se, dar pentru dumneavoastră,
treacă de la noi, vom face o excepţie.
 Nikolai Ivanovici n-apucă să se dezmeticească
bine, când Hella, goală puşcă, se şi aşeză la masa de
scris şi motanul îi dictă:
 — „Adeverim prin prezenta că posesorul acestui
act, Nikolai Ivanovici, a petrecut noaptea mai susarătată la balul Satanei, fiind tras acolo în calitatea
sa de mijloc de locomoţie”... Hella, deschide 
paranteza, scrie „vier”, şi închide paranteza.
Semnează: Behemoth.
 — Şi data? piui Nikolai Ivanovici.
 — Noi nu punem dată; dacă are dată, hârtia îşi
pierde valabilitatea, ripostă motanul, semnând
adeverinţa. Apoi scoase de undeva o parafă, suflă în
ea după toate regulile artei şi, aplicând pe dovadă
parafa „Achitat”, o înmână lui Nikolai Ivanovici. În
clipa următoare, acesta pieri fără urmă, în locul lui
apărând un personaj cu totul neaşteptat.
 — Ăsta cine mai e? întrebă cu dezgust Woland,
ferindu-şi ochii cu mâna de lumina făcliilor.
 Varionuha îşi plecă fruntea şi zise încet, oftând:
 — Lăsaţi-mă să mă întorc înapoi, nu pot să fiu
vampir, că doar atunci, eu cu Hella era cât pe ce să-l
curăţăm pe Rimski. Eu nu sunt setos de sânge. Daţimi drumul!
 — Ce visează ăsta? întrebă Woland, strâmbânduse. Care Rimski? Ce mai e şi cu aiureala asta?
 — Nu vă deranjaţi, messire, dădu glas Azazello şi,
întorcându-se spre Varionuha, urmă: Să nu fii
bădăran la telefon. Să nu minţi la telefon. Ai înţeles?
N-o să se mai repete?
 De bucurie, în capul lui Varionuha totul se
învălmăşi, faţa începu să-i strălucească de bucurie, şi
el, fără să ştie ce spune, bolborosi:
 — Pe Dum... adică, vreau să spun... Majes...
imediat după-masă... Strângându-şi mâinile la piept,
Varionuha se uită rugător la Azazello.
 — Bine! Marş acasă! hotărî acesta, şi Varionuha
se topi în văzduh.
 — Şi acum, voi toţi ceilalţi lăsaţi-mă cu ei doi,
porunci Woland, arătându-i pe maestru şi pe
Margareta. 
 Porunca lui Woland se execută cât ai clipi. După o
tăcere scurtă, Woland îi spuse maestrului:
 — Aşadar, în subsolul din Arbat? Dar cine are să
scrie? Iar visările? Inspiraţia?
 — Nu mai am nici un fel de visări şi nici inspiraţie,
răspunse maestrul, nu mă interesează nimic, afară
de ea, puse iar mâinile pe capul Margaretei. M-au
frânt, sunt plictisit şi vreau în subsol.
 — Si romanul dumitale, şi Pilat?
 — Îmi este odios romanul ăsta, răspunse
maestrul. Am suferit prea mult din cauza lui.
 — Te implor, se rugă jalnic Margareta, nu vorbi
aşa. De ce mă chinuieşti? Ştii doar că toată viaţa mea
am pus-o în opera ta. Şi adăugă întorcându-se spre
Woland: Vă rog, messire, să nu-i luaţi vorbele în
seamă. Este prea chinuit.
 — Bine, dar trebuie să scrii ceva totuşi! zise
Woland. Dacă ai epuizat tema acestui procurator, ei
bine, poţi să începi a-l zugrăvi chiar şi pe Aloizi, să
zicem...
 — Aşa ceva Lapşennikova n-o să tipărească, şiapoi, nu-i interesant, răspunse maestrul, zâmbind.
 — Şi din ce ai să trăieşti? Doar va trebui să
cunoşti mizeria.
 — De acord, de acord, îi răspunse maestrul, o
trase spre el pe Margareta, o luă de după umeri şi
adăugă: o să-i vină mintea la loc, are să plece de la
mine...
 — Nu cred, zise printre dinţi Woland şi continuă:
Aşadar, omul care a scris istoria lui Pontius Pilat
pleacă în subsol, cu intenţia să se instaleze acolo, în
faţa lămpii, şi să trăiască în mizerie?
 Margareta se desprinse din îmbrăţişarea
maestrului şi vorbi cu înflăcărare: 
 — Am făcut tot ce mi-a stat în putinţă, i-am şoptit
lucrurile cele mai ademenitoare. Şi el le refuză.
 — Ştiu eu ce i-ai şoptit, replică Woland; dar ăsta
nu-i lucrul cel mai ademenitor. Iar dumitale îţi spun,
se întoarse el cu un zâmbet spre maestru, că
romanul pe care l-ai scris o să-ţi mai aducă unele
surprize.
 — E foarte trist, îi răspunse maestrul.
 — Nu, nu e trist, zise Woland, nu e ceva de care ar
trebui să te temi. Ei, Margareta Nikolaevna, s-anfăptuit totul. Mai ai vreo pretenţie?
 — Oh, messire, se poate să vorbiţi aşa!?
 — Atunci, uite, primeşte în dar obiectul acesta ca
amintire, o rugă Woland şi, scoţând de sub pernă o
mică potcoavă de aur, presărată cu diamante, i-o
întinse.
 — Oh, nu! Cum să iau eu aşa ceva?
 — Vrei să ne supărăm? o întrebă, zâmbind,
Woland.
 Întrucât mantia pe care o purta nu avea nici un
buzunar, Margareta înveli potcoava într-un şervet,
legând-o într-un fel de bocceluţă. În clipa aceea făcu
o constatare ciudată din cale-afară, se întoarse spre
fereastra prin care se vedea luna strălucind şi zise:
 — Nu înţeleg deloc... cum vine asta, tot noapte şi
noapte, de mult trebuia să răsară soarele.
 — O noapte de sărbătoare e plăcut s-o şi ţii în loc
puţin, îi răspunse Woland. Acum, vă urez fericire!
 Margareta îi întinse lui Woland amândouă mâinile
cu un fel de veneraţie, dar, neîndrăznind să se
apropie de el, exclamă încet:
 — Adio! Adio!
 — La revedere, zise Woland. 
 Margareta, înfăşurată în mantia ei neagră, şi
maestrul, în halatul de spital, ieşiră în coridorul
apartamentului văduvei, unde ardea o luminare şi
unde îi aştepta suita lui Woland. Părăsind coridorul,
Hella purta valiza care conţinea romanul şi mica
avere a Margaretei Nikolaevna, iar motanul păşea
alături, ajutând-o pe Hella să ducă bagajul.
 Lângă uşa de la intrare, Koroviev îşi luă rămasbun şi dispăru, iar ceilalţi porniră să-i conducă pe cei
doi, jos, pe scara pustie la ora aceea. În timp ce
treceau pe palierul etajului doi, se auzi o uşoară
bufnitură, dar fără ca cineva s-o bage în seamă,
înainte de a ieşi din imobil, pe la scara 6, Azazello
suflă în sus, şi în aceeaşi clipă se pomeniră cu toţii în
curte, unde luna nu îndrăznea să pătrundă: acolo
văzură un om adormit pe trepte, şi pesemne că
adormise adânc, încălţat cu cizme şi cu un chipiu pe
cap, iar în faţa imobilului staţiona un automobil
mare, negru, cu farurile stinse. În geamul din faţă se
profila confuz silueta cioroiului de câmp.
 Cei doi se pregăteau să urce în maşină, când
Margareta strigă deznădăjduită:
 — Doamne, mi-am pierdut potcoava!
 —Urcaţi-vă în maşină, zise Azazello, şi aşteptaţimă. Mă-ntorc îndată; să văd numai despre ce este
vorba. Şi intră din nou în imobil.
 Iată despre ce era vorba: Cu puţin înainte de
apariţia Margaretei şi a maestrului cu însoţitorii lor,
din apartamentul 48 situat sub acela al văduvei
bijutierului ieşi pe scară o femeie mică şi uscăţivă, în
mână cu un bidon şi cu o sacoşă. Era Annuşka,
femeia care, spre nenorocirea lui Berlioz, vărsase
uleiul miercurea trecută lângă portiţa turnantă a
parcului. 
 Nimeni nu ştia, şi desigur că nimeni nu va afla
vreodată cu ce se ocupa la Moscova această femeie şi
din ce trăia. Nu se ştia despre ea decât un singur
lucru: putea fi văzută zilnic, când cu bidonul, când
cu sacoşa şi cu bidonul, fie la găzărie, fie în piaţă, fie
în poarta imobilului, fie pe scări, iar cel mai des în
bucătăria apartamentului 48, unde şi locuia. Afară de
asta se ştia că oriunde se afla ori apărea ea se
stârnea pe loc un scandal şi că afară de asta era
poreclită „Ciuma”.
 Ciuma-Annuşka se scula, nu se ştie în ce scop, o
dată cu cocoşii. În ziua aceea se trezise chiar în toiul
nopţii, pe la douăsprezece şi jumătate. Răsucise cheia
în uşă, îşi scosese nasul afară, apoi ieşise toată,
trântise uşa după sine şi era gata s-o ia din loc, când
pe palierul de deasupra ei se trânti o uşă şi cineva se
rostogoli în jos, pe scări. Ciocnindu-se de Annuşka, o
îmbrânci în lături cu atâta putere, încât femeia se lovi
cu ceafa de zid.
 — Unde dracu te duci numai în izmene? ţipa ea
cu glas ascuţit, ducând o mână la ceafă.
 Omul în izmene, cu valiza în mână şi cu şapca pe
cap, îi răspunse cu un glas somnoros şi ochii închişi:
 — Cazanul de la baie... piatra vânătă... numai
zugrăveala cât m-a costat... şi, izbucnind în lacrimi,
răcni: Afară!
 După aceasta se repezi, dar nu în jos, pe scări, ci
înapoi, în sus, unde o fereastră ce dădea spre curte
avea un geam spart şi ieşi pe geam afară în zbor, cu
picioarele în sus. Annuşka uită de ceafa ei şi de tot şi
se repezi şi ea cu un geamăt de uimire la fereastră. Se
întinse pe palier cu burta în jos şi, scoţând capul
afară, se aştepta să-l vadă zăcând pe asfaltul luminat 
de felinarul din curte pe omul cu valiza, făcut zob.
Dar pe asfalt nu se vedea nimic.
 Nu-i mai rămânea decât să presupună că arătarea
asta somnoroasă zburase din casă ca o pasăre,
dispărând fără urmă. Făcându-şi cruce, Annuşka
gândea: „Da, nimic de zis, halal apartament cel cu nr.
50! Nu degeaba vorbeşte lumea!... Ce mai
apartament!...”
 Abia apucă să gândească astfel, că uşa de
deasupra ei se trânti iar şi se auziră din nou paşi.
Lipindu-se de perete, femeia văzu un cetăţean destul
de respectabil, cu cioc, dar cu o faţă semănând cu un
rât de purcel, după cum i se păru, care se strecură pe
lângă ea şi, ca şi primul, părăsi imobilul zburând pe
fereastră, tot fără să păţească nimic şi fără să se facă
zob pe asfalt. Uitând pentru ce ieşise, Annuşka
rămase pe scară, închinându-se, oftând şi vorbind
singură.
 După scurt timp, al treilea ins, fără barbă, cu un
obraz rotund, ras, cu cămaşă rusească pe el, veni tot
de sus în fugă şi zbură de îndată pe geam.
 Spre lauda Annuşkăi, trebuie spus că era o femeie
curioasă, aşa că se hotărî să aştepte, să vadă dacă nu
cumva se vor mai petrece şi alte minuni. Şi sus se
deschise din nou o uşă şi o companie întreagă începu
să coboare, dar nu în fugă, ci aşa cum merg oamenii
de obicei. Annuşka se îndepărtă de fereastră, coborî
spre uşa ei, o deschise repede, se ascunse după ea şi,
prin uşa crăpată, începură să-i sclipească ochii
înnebuniţi de curiozitate. Pe scară cobora un bărbat
poate bolnav, poate nu, dar ciudat, cu barba nerasă,
cu o tichie neagră pe cap şi cu un halat pe el. Păşea
şovăielnic, ţinut cu grijă la braţ de o cuconiţă în rasă
neagră, după cum i se păru Annuşkăi în 
semiîntunericul scării. Cuconiţa era ori desculţă, ori
avea în picioare o pereche de pantofi cam rupţi,
străvezii, pesemne din străinătate. Aoleu! Dar
cuconiţa e goală! Păi da, rasa e aruncată direct pe
trupu-i gol! „Halal apartament...” Gândindu-se cum o
să le povestească ea a doua zi vecinilor ceea ce
văzuse, sufletul Annuşkăi prinse a cânta victorios. În
urma cuconiţei ciudat îmbrăcate venea o altă
cuconiţă, goală-puşcă, în mână cu o valijoară, iar pe
lângă valijoară se foia un motan negru, uriaş.
Ştergându-se la ochi, Annuşka era cât pe ce să zică
ceva cu glas tare.
 Procesiunea o încheia un străin mic de stat, puţin
şchiop, chior, fără haină, cu o vestă albă de frac şi
cravată la gât. Toţi trecură pe lângă Annuşka, în jos,
pe scări, şi în clipa aceea se auzi o bufnitură uşoară.
 Îndată ce zgomotul paşilor se stinse în depărtare,
Annuşka se strecură ca un şarpe pe palier, puse
bidonul lângă perete şi, întinzându-se cu burta pe
podea, începu să bâjbâie cu mâinile. Dădu de un
şerveţel cu ceva greu înăuntru; când îl desfăcu,
rămase cu gura căscată. Duse la ochi bijuteria, şi
ochii îi ardeau ca focul, ca ochii lacomi de lup.
 Totul i se învălmăşea în cap: „Nici usturoi n-am
mâncat, nici gura nu-mi miroase!... S-o duc la
nepotu-meu? Sau să iau pila şi s-o desfac în bucăţi?
Pietricelele le-aş scoate şi le-aş vinde, una câte una,
în Petrovka, în Smolenski... Nici usturoi n-am
mâncat, nici gura nu-mi miroase!”
 Vârî bocceluţa în sân, înşfacă bidonul şi era gatagata să se furişeze înapoi în apartament, hotărânduse să iasă mai târziu în oraş, când în faţa ei apăru,
dracu ştie de unde, străinul cu pieptul alb şi fără
haină, care-i spuse încetişor: 
 — Dă-ncoace potcoava şi şerveţelul.
 — Care şerveţel, care potcoavă? Nu ştiu nimic! se
codi ea, prefăcându-se foarte mirată. N-am văzut nici
un şerveţel. Ce-i cu dumneata, cetăţene, eşti beat?
Sau ce?
 Cel cu pieptul alb şi cu degetele tot atât de albe şi
tari ca nişte bare de oţel s-apucă s-o strângă de gât
fără o vorbă, până ce o sufocă şi bidonul îi căzu din
mână pe podea. După ce o ţinu aşa o vreme, străinul
fără frac îşi slăbi strânsoarea degetelor şi-i dădu
drumul. Înghiţind aer, Annuşka zâmbi:
 — Aha, potcovioara aia? întrebă ea. Îndată! Care
va să zică, a dumneavoastră era? Îndată! Aşa va să
zică? A dumneavoastră? Mă uit, văd, zace colo-n
şerveţel; dinadins am ridicat-o, să n-o ia careva, că pe
urmă — prinde orbu, scoate-i ochii! Ştiţi şi
dumneavoastră...
 Luând potcoava învelită în legăturică, străinul
porni a se înclina dinaintea Annuşkăi, strângându-i
mâna cu efuziune, şi-i mulţumi cordial, cu un
puternic accent străin, cam în următoarele expresii:
 —Madame, vă sunt profund recunoscător.
Potcovioara asta mică e o amintire preţioasă. Şi,
îngăduiţi-mi, fiindcă aţi avut amabilitatea să mi-o
păstraţi, să vă ofer două sute de ruble.
 Spunând acestea, scoase banii din buzunarul
vestei şi îi dădu Annuşkăi, care, numai zahăr şi
miere, nu se mai oprea mulţumindu-i:
 — Ah, voi fi veşnic recunoscătoare! Merci! Merci!
 Darnicul străin o şterse însă cât ai clipi, lunecând
peste un etaj, dar, înainte de a dispărea definitiv,
strigă de jos, de data aceasta fără accent: 
 — Ascultă, cotoroanţă, dacă mai ridici vreodată de
jos un lucru care nu-i al tău, să-l predai la miliţie, să
nu-l piteşti în sân!
 Annuşkăi îi vuia capul de toate peripeţiile prin
cate trecuse; striga fără întrerupere, în virtutea
inerţiei:
 — Merci, merci, merci!... deşi străinul dispăruse de
mult.
 Dispăruse şi maşina din curte. După ce-i restitui
Margaretei cadoul lui Woland, Azazello îşi luă rămasbun de la ea, o întrebă dacă stă comod, Hella o
sărută cu foc, iar motanul îi sărută mâna, apoi
însoţitorii făcură cu mâna câteva semne maestrului,
care şedea prăbuşit, inert, într-un colţ al maşinii, pe
bancheta din spate, făcură un semn cioroiului-şofer
şi se topiră în văzduh, socotind inutil să se mai
obosească urcând scara. Cioroiul aprinse farurile şi
scoase maşina pe poartă, pe lângă omul care dormea
dus în gang. Şi luminile maşinii aceleia mari şi negre
dispărură printre alte lumini de pe strada Sadovaia,
cea zgomotoasă şi fără somn.
 Peste un ceas, în subsolul căsuţei din ulicioara
Arbatului, în prima odaie, unde totul rămăsese
neschimbat, ca înainte de acea noapte cumplită de
toamnă, şedea Margareta lângă masa acoperită cu o
învelitoare de catifea şi plângea încetişor de emoţie şi
fericire, la lumina lămpii umbrite de abajur. Caietul,
scorojit de flăcări, zăcea în faţa ei, alături se înălţa un
teanc de caiete neatinse. Căsuţa era cufundată în
tăcere. În odaia micuţă de alături, pe divan, învelit cu
halatul lui de spital, dormea somn adânc maestrul.
Respira ritmic, fără zgomot.
 După ce plânse îndelung, Margareta începu să
răsfoiască şi caietele neatinse, dând de pasajul pe 
care-l citise înainte de întâlnirea ei cu Azazello sub
zidurile Kremlinului. Nu-i era somn. Mângâia cu drag
manuscrisul, cum ai mângâia o pisică la care ţii,
răsucindu-l în mâini, examinându-l pe toate părţile,
ba oprindu-se la pagina întâi, ba uitându-se la
sfârşit. Deodată, o copleşi gândul îngrozitor că toate
acestea nu erau decât vrăjitorie, că aceste caiete vor
pieri din ochii ei, că se va pomeni în dormitorul vilei
şi că, atunci când se va trezi, va fi nevoită să se ducă
să se înece. Dar acesta a fost ultimul ei gând plin de
spaimă, urma pierdută a îndelungatelor ei suferinţe.
Nimic nu dispărea, atotputernicul Woland era întradevăr atotputernic, şi Margareta putea răsfoi după
pofta inimii, fie şi până-n zori, filele caietelor, putea
să le examineze, să le sărute şi să recitească slovele:
 „Întunericul, venit de pe Mediterana, învăluise
oraşul atât de odios procuratorului...” Da,
întunericul... 
25. Cum a încercat procuratorul să-l
salveze pe Iuda din Kiriat
 Întunericul, venit de pe Mediterana, învăluise
oraşul atât de odios procuratorului. Se mistuiseră
punţile suspendate care legau templul de cumplitul
turn Antonius, din tării pogorâse bezna, aşternânduse peste zeii înaripaţi ce se înălţau deasupra
hipodromului, peste palatul Asmoneilor, cu
meterezele lui, peste bazaruri, caravanseraiuri,
ulicioare şi eleştee... Pierise marele oraş,
Yerushalayimul, de parcă nici n-ar fi existat
vreodată... Negura băgase spaima în tot ce era viu în
Yerushalayim şi împrejurimile lui, înghiţind totul.
Spre sfârşitul zilei a 14-a a Nisanului, lună de
primăvară, un nor ciudat venise dinspre mare.
 Coborâse peste Golgota, unde călăii îi ţintuiau în
grabă pe cei osândiţi, se prăvălise peste templul
Yerushalayimului şi, revărsându-se în şuvoaie
fumegânde de pe colină, se aşternuse peste Oraşul de
Jos. Se prelingea prin ferestrele caselor, gonindu-i pe
trecători de pe străzile strâmbe şi silindu-i să se
adăpostească. Norul nu se grăbea să-şi lepede vlaga
şi-şi revărsa numai lumina. Când clocotul negru şi
fumegând era despicat de o săgeată de foc, din beznă
se înălţa giganticul templu cu acoperişul lui de solzi
scânteietori. Dar fulgerul se stingea într-o clipă, şi
templul se cufunda iarăşi în hăul întunecat, în câteva
rânduri, se ridicase din el ca să se prăbuşească din
nou în beznă şi, de fiecare dată, prăbuşirea era
însoţită de un bubuit de catastrofă.
 Alte fulgere scăpărătoare scoteau din hăul fără
fund palatul lui Irod cel Mare, ce se înălţa în faţa
templului, pe colina dinspre apus, şi statuile lui de 
aur, cumplite, fără ochi, se avântau în tării spre cerul
negru cu braţele întinse. Dar focul ceresc se stingea
din nou, şi bubuitul greu al tunetului îi alunga pe
idolii de aur din bezna de nepătruns.
 Ploaia se dezlănţui pe neaşteptate, şi furtuna se
transformă în uragan. În apropierea băncii de
marmură din grădină, acolo unde, pe la amiază,
stătuseră de vorbă procuratorul şi marele preot,
fulgerul, însoţit de un bubuit înspăimântător, frânse,
cât ai clipi, un chiparos. O dată cu grindina şi
pulberea de stropi, sub colonada balconului vântul
purta trandafiri rupţi, frunze de magnolia, rămurele
şi nisip. Uraganul devasta cu furie grădina.
 În timpul acesta, printre colonade se afla un
singur om: procuratorul.
 Nu mai şedea în jeţ, se tolănise pe patul de trestie,
lângă masa scundă, încărcată de bunătăţi şi urcioare
cu vin. Un alt pat adăsta de partea cealaltă a mesei.
La picioarele procuratorului se vedea o băltoacă roşie,
ca de sânge, iar în preajmă, cioburile unui urcior
spart. Slujitorul care aşezase masa înainte de a se
dezlănţui furtuna se fâstâcise sub privirea
stăpânului, tulburat de gândul că l-a supărat cu
ceva, şi procuratorul, înfuriindu-se, trântise urciorul
de mozaicul balconului, spunându-i răstit:
 — De ce-ţi fereşti ochii de mine când serveşti?
Oare ai furat ceva?
 Chipul negru al africanului se făcuse cenuşiu. În
ochi i se cuibări groaza de moarte, şi era gata-gata să
spargă şi el un urcior, dar mânia procuratorului se
stinse făr’de veste, aşa cum se şi aprinsese. Slujitorul
se repezise să strângă cioburile şi să şteargă pe jos.
Dar, la un semn al stăpânului, lăsă totul cum era şi
se făcu nevăzut: băltoaca rămase acolo neatinsă. 
 De când se stârnise furtuna, africanul se pitea
mereu lângă firida cu statuia unei femei albe şi goale
cu capul plecat, tresărind în fiece clipă de teamă că
nu va auzi chemarea procuratorului.
 Stând culcat în penumbra deasă care se aşternuse
peste toate o dată cu dezlănţuirea furtunii,
procuratorul îşi turnă singur vin în cupă şi-l sorbea
prelung: frământa în mână pâinea şi înghiţea
firimiturile, sugea din când în când carnea din stridii,
apoi mesteca miezul unei lămâi şi bea din nou vin.
 Vorbea cu sine însuşi murmurând ceva, dar, din
cauza vuietului apei, a tunetelor care ameninţau
parcă să prăbuşească acoperişul palatului, a
zgomotului grindinei ce bătea darabana pe treptele
balconului — nu se auzea nimic; şi dacă pâlpâirea
şovăielnică a focului ceresc s-ar fi prefăcut într-o
lumină neîntreruptă, cel ce s-ar fi uitat cu luareaminte la el ar fi putut vedea cum chipul
procuratorului, cu ochii injectaţi după ultimele nopţi
de insomnie şi după vinul băut, e plin de nerăbdare
şi că el nu se uită numai la cei doi trandafiri albi,
înecaţi în băltoaca roşie, ci se întoarce mereu spre
grădină, în întâmpinarea pulberii de stropi şi a
nisipului purtat de uragan, că aşteaptă pe cineva,
aşteaptă cu nerăbdare.
 După câtva timp, linţoliul stropilor prinse a se
destrăma, în ciuda înverşunării lui, uraganul slăbea
treptat. Crengile nu mai trosneau şi nu mai cădeau la
pământ. Tunetele şi scăpărările fulgerelor se mai
răriseră. Deasupra Yerushalayimului nu mai plutea
vălul violet tivit cu alb, ci doar un nor cenuşiu,
obişnuit, care încheia cortegiul. Furtuna gonea spre
Marea Moartă. 
 Acum se putea desluşi şi zgomotul ploii, şi şuierul
apei prăvălindu-se prin jgheaburi şi pe treptele scării,
pe care, la amiază, trecuse procuratorul pentru a
rosti osânda în piaţă, în cele din urmă, începu să
susure şi apa din havuz, care tăcuse până atunci. Se
lumina. În vălul cenuşiu ce se îndepărta grăbit spre
soare-răsare, se iviseră, albăstrii, ferestrele.
 Deodată, de departe, făcându-şi loc prin cântecul
ploii, acum mărunte, răzbiră până la urechea
procuratorului sunetele slabe ale trâmbiţelor şi
tropăitul câtorva sute de copite. Auzindu-le, Pilat se
mişcă pe patul lui, şi chipul i se învioră. Călăreţii se
întorceau de pe Golgota. Judecând după zgomot,
pâlcul de călăreţi trecea prin piaţa unde fusese
anunţată sentinţa. Pe scara ce ducea la platforma de
sus a grădinii, aflată chiar în faţa balconului,
procuratorul desluşi în sfârşit şi paşii mult aşteptaţi.
Îşi întinse gâtul, ascultând, cu ochii luminaţi de
bucurie.
 Între doi lei de marmură, se ivi un cap cu gluga
trasă până peste ochi. După aceea, un bărbat ud
leoarcă, înfăşurat într-o pelerină ce i se lipise de trup.
Era omul care înainte de pronunţarea sentinţei
şuşotise cu procuratorul în camera întunecoasă a
palatului şi care în timpul supliciului şezuse pe un
trepied, jucându-se cu o rămurea.
 Călcând prin băltoace, omul cu glugă străbătu
platforma grădinii, păşi pe pardoseala de mozaic a
balconului şi, ridicându-şi mâna în chip de salut,
rosti cu un glas plăcut de tenor:
 — Îi urez procuratorului ani mulţi şi bucurie!
Nou-venitul vorbea latineşte. 
 — O, zei! exclamă Pilat. Eşti ud până la piele! Ce
uragan! Nu-i aşa? Te rog să treci numaidecât în
odăile mele. Fă-mi plăcere şi schimbă-ţi hainele.
 Nou-venitul îşi lăsă în jos gluga, descoperindu-şi
capul ud leoarcă, cu părul lipit de frunte şi, cu un
zâmbet politicos pe faţa-i bărbierită, încercă să refuze
să se schimbe, încredinţându-l pe procurator că o
bură ca asta nu putea să-i pricinuiască nici un rău.
 — Nici nu vreau s-aud, răspunse Pilat, bătând din
palme. Astfel îşi chema slujitorii care se aţineau prin
apropiere, poruncindu-le să se îngrijească de
vizitator, iar după aceea să servească neîntârziat
mâncăruri calde.
 Vizitatorul îşi usca părul, îşi schimbă hainele şi
încălţările şi-şi puse ţinuta în ordine în foarte scurt
timp; aşa că apăru curând în balcon cu sandale
uscate în picioare, cu o pelerină purpurie de militar şi
cu părul pieptănat cu grijă.
 În timpul acesta soarele se întorsese în
Yerushalayim şi, înainte de a apune, scufundându-se
în Marea Mediterană, îşi trimitea razele de bun rămas
oraşului atât de odios procuratorului, poleind cu aur
treptele balconului cu colonade. Havuzul se înviorase
de-a binelea şi-şi cânta cu vocea plină cântecul lui de
totdeauna, iar porumbeii, porniţi în plimbare pe
nisip, gungureau sărind peste crengile frânte de
furtună şi ciugulind ici şi colo în nisipul ud. Băltoaca
roşie fusese ştearsă, cioburile strânse, şi pe masă
fumega carnea servită pe un platou.
 — Ascult poruncile procuratorului, zise vizitatorul
apropiindu-se de masă.
 — Dar n-o să auzi nimic până ce nu te vei aşeza şi
nu vei bea puţin vin, îi răspunse amabil Pilat,
arătându-i celălalt pat. 
 Când oaspetele se întinse, un slujitor îi turnă în
cupă vinul negru şi gros. Celălalt slujitor, aplecânduse cu grijă peste umărul lui Pilat, îi umplu cupa,
după care acesta îi concedie cu un gest al mâinii pe
amândoi.
 În timp ce nou-venitul bea şi mânca, sorbindu-şi
vinul, Pilat îl privea printre gene. Bărbatul acesta de
vârstă mijlocie avea o faţă foarte plăcută, rotundă şi
îngrijită, cu un nas cărnos. Părul lui era de o nuanţă
nedefinită şi, acum, uscându-se, se deschidea la
culoare. Era greu să ghiceşti naţionalitatea acestui
vizitator. Ceea ce îl caracteriza era poate expresia
blajină a chipului, care contrasta însă cu ochii, sau,
mai bine zis, nu atât cu ochii, cât cu felul lui de a-şi
privi interlocutorul. Ochii mici omul şi-i acoperea mai
totdeauna cu pleoapele oarecum ciudate, parcă
umflate. Şi prin tăietura ochilor scapără atunci o
ironie fără pic de răutate. Oaspetele lui Pilat era
parcă înclinat spre umor. Dar, din când în când,
alungând cu totul din tăietura ochilor sclipirile şirete,
îşi ridica pleoapele, aţintindu-i asupra
interlocutorului său cu totul pe neaşteptate, parcă
urmărind să descopere vreo pată mică şi neobservată
pe nasul acestuia. Toate nu ţineau decât o clipă,
după care pleoapele se lăsau din nou, tăietura ochilor
se îngusta, şi într-însa sclipea iar expresia şireată şi
blajină de mai înainte.
 Omul nu se dădu în lături nici de la a doua cupă
de vin, înghiţi cu desfătare vădită câteva stridii, gustă
din legumele fierte, ba mâncă şi o bucată de carne.
După ce se sătură, aduse laude vinului:
 — E o viţă grozavă, procuratorule, dar nu-i
Falerno, nu-i aşa? 
 — E Secuba şi-i vechi de treizeci de ani, îi
răspunse amabil procuratorul.
 Ducându-şi mâna la inimă, oaspetele nu voi să
mai guste nimic, declarându-se sătul. Atunci Pilat îşi
umplu cupa, ceea ce făcu şi oaspetele. Apoi cei doi
turnară un strop de vin din cupele lor în platoul cu
carne şi procuratorul, ridicându-şi cupa, rosti cu glas
tare:
 — Pentru noi, pentru tine, cezarule, părinte al
romanilor, cel mai scump şi mai bun dintre oameni!
 După ce cupele fură golite, africanii strânseră de
pe masă toate bunătăţile, lăsând numai fructele şi
urcioarele cu vin. Procuratorul îi îndepărtă din nou
cu un gest pe slujitori şi rămase între patru ochi cu
oaspetele său sub colonade.
 — Aşadar, zise încet Pilat, ce ai putea să-mi spui
despre starea de spirit din oraşul acesta?
 Fără să vrea, îşi îndreptă privirea spre terasele
grădinii, în prelungirea cărora, acolo jos, se estompau
colonadele şi acoperişurile plate, poleite de ultimele
sclipiri ale soarelui.
 — Consider, procuratorule, îi răspunse oaspetele,
că acum la Yerushalayim starea de spirit este
satisfăcătoare.
 — Aşa încât se poate garanta că tulburările nu ne
mai ameninţă?
 — De garantat, se poate garanta, îi răspunse
oaspetele, aruncându-i procuratorului priviri blânde,
doar pentru un singur lucru pe lume — pentru
puterea marelui Cezar.
 — Să-i trimeată zeii viaţă lungă, îi ţinu isonul
Pilat, şi pace pentru toţi. Tăcu, apoi urmă: Aşadar,
dumneata consideri că armatele ar putea fi acum
înlăturate? 
 — Socot că, în orice caz, Cohorta Fulminanta
poate pleca, răspunse oaspetele şi adăugă: Ar fi bine
ca la despărţire să defileze prin oraş.
 — E o idee foarte bună, aprobă procuratorul;
poimâine îi dau drumul şi plec şi eu, şi-ţi jur pe
ospăţul celor doisprezece zei, pe lari îţi jur, că mult aş
fi dat s-o pot face chiar azi!
 — Procuratorului nu-i place Yerushalayimul? îl
întrebă blajin oaspetele.
 — Crede-mă, strigă cu un zâmbet Pilat, nu se află
un alt loc mai trist pe pământ. Nu mai vorbesc de
natură — sunt bolnav ori de câte ori sunt nevoit să
vin aici, şi asta n-ar fi încă nimic! ... Dar sărbătorile
astea!... Magii, vrăjitorii, făcătorii de minuni,
cârdurile de pelerini!... Sunt fanatici, fanatici!... Chiar
şi mesia ăsta, pe care ei s-au pus să-l aştepte anul
acesta! Rişti în fiece clipă să fii, fără să vrei, martorul
unei vărsări de sânge cât se poate de neplăcute...
Mereu trebuie să muţi ostile, să citeşti denunţurile şi
să asculţi pârele, dintre care jumătate sunt chiar
împotriva ta! Recunoaşte şi dumneata că e tare
plictisitor. O, dacă n-aş fi în serviciul împăratului!...
 — Da, sărbătorile sunt tare apăsătoare aici,
încuviinţă oaspetele.
 — Doresc din tot sufletul să se termine cât mai
repede, adăugă energic Pilat. Voi avea, în sfârşit,
putinţa să mă întorc în Cezareea. Mă crezi,
construcţia asta absurdă a lui Irod — procuratorul
făcu un gest spre colonadă, arătând limpede că
vorbeşte despre palat — mă scoate pur şi simplu din
minţi! Aici noaptea nu pot dormi. Lumea nu a
cunoscut o altă arhitectură mai ciudată!... Dar să ne
întoarcem la treburile noastre, în primul rând,
blestematul ăsta de Baraba nu te nelinişteşte? 
 La aceste cuvinte, oaspetele îşi trimise spre
obrazul procuratorului una din privirile lui. Dar Pilat
se uită plictisit, departe, în zare, strâmbându-se
dezgustat şi scrutând porţiunea oraşului ce se
aşternea la picioarele sale, stingându-se în lumina
amurgului. Atunci se stinse şi privirea oaspetelui,
pleoapele pogorând din nou peste ochi.
 — Trebuie să credem că acum Baraba s-a făcut
blând ca un miel, zise oaspetele, şi pe faţa lui
rotundă se iviră câteva cute mici. În prezent nu-i
convine să aţâţe la răscoală.
 — E prea celebru? întrebă Pilat, surâzând.
 — Procuratorul, ca-ntotdeauna, înţelege subtil
chestiunea.
 — Oricum, observă îngrijorat procuratorul,
ridicând în sus un deget lung şi subţire cu un inel
gros împodobit cu o piatră neagră sclipitoare, va
trebui...
 — O, procuratorul poate fi sigur că, atâta vreme
cât voi fi eu în Iudeea, Baraba nu va face nici un pas
fără să fie urmărit cu străşnicie.
 — Acum sunt liniştit, cum sunt, de altfel,
totdeauna când te afli aici.
 — Procuratorul este prea bun!
 — Te rog acum să-mi vorbeşti despre supliciu, zise
Pilat.
 — Ce anume îl interesează pe hegemon?
 — Nu a încercat cumva mulţimea să-şi arate
nemulţumirea? Ăsta e un lucru esenţial, desigur.
 — Deloc, răspunse oaspetele.
 — Foarte bine. Ai constatat personal moartea?
 — Procuratorul poate fi sigur de asta.
 — Dar, spune... Li s-a dat băutura aceea înainte
de a fi răstigniţi pe stâlpi? 
 — Da. Dar el, aici oaspetele închise ochii, n-a vrut
s-o bea.
 — Cine anume?
 — Iartă-mă, hegemon! exclamă oaspetele. Nu l-am
numit? Ha-Nozri!
 — Nebunul! zise Pilat, schimonosindu-se, şi sub
ochiul stâng începu să-i tremure o vinişoară. Să
moară ars de razele soarelui! De ce să refuzi ceea ce ţi
se dă după lege?! De ce n-a vrut, ce-a spus?
 — A zis, răspunse oaspetele, închizând din nou
ochii, că mulţumeşte şi nu învinuieşte deloc că i-a
fost luată viaţa.
 — Nu învinuieşte pe cine? întrebă cu glas surd
Pilat.
 — Asta n-a spus-o, hegemon...
 — N-a încercat să propovăduiască ceva în
prezenţa soldaţilor?
 — Nu, hegemon, nu a fost guraliv de data asta.
Singurul lucru pe care l-a spus e că printre viciile
omeneşti, unul dintre cele mai grave, el consideră a fi
laşitatea.
 — Cu ce ocazie a spus asta? auzi deodată
oaspetele un glas spart.
 — Nu s-a putut înţelege. În general, s-a purtat
ciudat, ca întotdeauna.
 — Dar în ce a constat ciudăţenia?
 — Tot timpul încerca să se uite ba în ochii unuia,
ba ai altuia dintre cei care-l înconjurau şi tot timpul
zâmbea. Era un zâmbet cam pierdut, dezorientat.
 — Şi altceva nimic? întrebă Pilat cu glas răguşit.
 — Altceva nimic.
 Turnându-şi vin, procuratorul lovi cupa de urcior.
O goli până la fund şi urmă: 
 — Iată ce am să-ţi spun: deşi nu-i putem
descoperi, cel puţin deocamdată, pe admiratorii sau
adepţii acestui filozof, nu putem garanta că ei nu
există.
 Oaspetele îl asculta atent cu capul plecat.
 — Şi, spre a înlătura orice fel de surprize, urmă el,
te rog să faci să dispară de pe faţa pământului,
neîntârziat şi fără zarvă, trupurile celor trei răstigniţi
şi să-i îngropi în cea mai mare taină, aşa încât nici să
nu se mai audă de ei.
 — Am înţeles, hegemon, zise oaspetele şi,
ridicându-se, adăugă: îngăduie-mi să plec
numaidecât, dat fiind că misiunea asta e greu de
îndeplinit şi plină de răspundere.
 — Nu, te rog să mai iei loc un pic, zise Pilat
oprindu-l cu un gest. Mai am două chestiuni. Cea
dintâi: meritele tale uriaşe în munca şi în funcţia atât
de grea de şef al serviciului secret pe lângă
procuratorul Iudeii îmi dau plăcuta posibilitate de a
raporta despre asta la Roma.
 La aceste cuvinte, chipul oaspetelui se îmbujoră
şi, ridicându-se, se înclină, spunând:
 — Nu-mi fac decât datoria faţă de împărat.
 — Dă-mi voie să te rog, urmă Pilat, ca, dacă ţi se
va propune să te muţi de aici şi să fii înaintat în
slujbă, să refuzi mutarea şi să rămâi. N-aş vrea
pentru nimic în lume să mă despart de dumneata. Nau decât să te răsplătească într-alt fel.
 — Sunt fericit să slujesc sub ordinele tale,
hegemon.
 — Mă bucură mult vorba asta. Acum, a doua
chestiune, privitoare la ăsta... cum îi zice... Iuda din
Kiriat. 
 Oaspetele îi aruncă iar procuratorului una din
privirile sale, apoi o stinse pe dată, după cum îi era
obiceiul.
 — Se zice, urmă cu glas scăzut Pilat, că i s-ar fi
dat bani pentru primirea atât de caldă făcută
filozofului nebun.
 — I se vor da bani, îl corectă încet şeful serviciului
secret.
 — O sumă mare?
 — Asta nimeni n-o poate şti, hegemon.
 — Nici măcar dumneata? zise hegemonul,
exprimând prin mirarea sa o laudă la adresa
oaspetelui.
 — Din păcate, nici eu, răspunse calm acesta. Dar
ştiu că va primi banii chiar astă-seară. L-au chemat
la palatul lui Caiafa.
 — Ah, bătrânul lacom din Kiriat! observă
procuratorul cu un zâmbet. Că doar e bătrân, nu-i
aşa?
 — Procuratorul nu se înşală niciodată, dar de data
aceasta s-a înşelat, răspunse amabil oaspetele; omul
din Kiriat e un bărbat tânăr.
 — Ca să vezi! Poţi să mi-l descrii? E un fanatic?
 — O, nu, procuratorule.
 — Aşa?! Ce poţi să-mi mai spui despre el?
 — E foarte frumos.
 — Şi mai ce? Are cumva vreo patimă?
 — E greu, procuratorule, să-i cunoşti prea bine pe
toţi oamenii din oraşul acesta necuprins...
 — Nu, nu, Afranius! Nu-ţi subaprecia meritele.
 — O patimă are, procuratorule. Oaspetele făcu o
pauză foarte mică. Patima banilor.
 — Dar cu ce se ocupă? 
 Afranius ridică ochii spre tavan, rămase un pic pe
gânduri şi urmă:
 — Lucrează la o rudă de-a lui care se
îndeletniceşte cu cămătăria şi schimbul banilor.
 — Aha, aşa, aşa! Pilat tăcu, şi, uitându-se în jur,
ca să se asigure că sunt singuri, urmă încet. Iată ce-i:
am aflat astăzi că Iuda va fi înjunghiat la noapte.
 Acum oaspetele nu se mulţumi să-i arunce
procuratorului doar privirea lui fugară, ci întârzie
câteva clipe cu ochii la hegemon, apoi răspunse:
 — Ai avut o părere prea bună despre mine,
procuratorule. Cred că nu am meritat raportul pe
care vrei să-l faci. Eu nu ştiu nimic.
 — Eşti demn de cea mai înaltă răsplată, răspunse
acesta, dar eu am aflat.
 — Pot să îndrăznesc să-ntreb — cum?
 — Dă-mi voie să nu-ţi spun deocamdată, cu atât
mai mult cu cât ceea ce am aflat e confuz şi
neconfirmat. Dar sunt dator să prevăd totul. Mi-o
cere funcţia şi, mai ales, cred în presimţirile mele,
care nu m-au înşelat niciodată. Iar ştirile, iată în ce
constau: cineva din prietenii tainici ai lui Ha-Nozri,
revoltat de trădarea îngrozitoare săvârşită de acest
zaraf, e pe cale să se înţeleagă cu prietenii săi ca să-l
omoare la noapte pe Iuda, iar banii primiţi de acesta
pentru trădarea lui să-i zvârle marelui preot la
picioare, însoţiţi de un bilet: „înapoiez arginţii
blestemaţi.”
Şeful serviciului secret nu-i mai aruncă
hegemonului nici una din privirile lui neaşteptate; îl
asculta doar, cu ochii întredeschişi.
 — Îţi închipui că marelui preot n-o să-i prea facă
plăcere să primească în noaptea de sărbătoare un dar
ca acesta? stărui procuratorul. 
 — Nu numai că n-o să-i facă plăcere, zise zâmbind
oaspetele, dar cred, procuratorule, că faptul acesta va
stârni un mare scandal.
 — Sunt de aceeaşi părere. De aceea, te rog să te
ocupi de chestiunea asta, să iei, cu alte cuvinte, toate
măsurile ca Iuda din Kiriat să fie păzit.
 — Porunca hegemonului va fi ascultată, zise
Afranius, dar trebuie să-l liniştesc pe hegemon;
răufăcătorilor le va fi foarte greu să-şi îndeplinească
fapta. Socoate doar — să urmăreşti un om, să-l
înjunghii, să mai afli şi câţi bani a luat, să înapoiezi
arginţii lui Caiafa — şi toate astea într-o singură
noapte? Chiar în noaptea asta?!
 — Totuşi, va fi înjunghiat la noapte, repetă cu
încăpăţânare Pilat. Am presimţirea asta, ţi-o spun eu!
Presimţirile nu m-au înşelat niciodată. La aceste
cuvinte, obrazul procuratorului tresări, în timp ce-şi
freca nervos mâinile, cu mişcări bruşte.
 — Am înţeles, răspunse supus oaspetele,
ridicându-se şi îndreptându-şi statura. Apoi întrebă
deodată, cu glas necruţător: Aşadar, va fi înjunghiat,
hegemon?
 — Da, răspunse Pilat, şi mă bizui cu totul şi cu
totul pe uimitoarea dumitale isteţime.
 Oaspetele îşi îndreptă cingătoarea grea de sub
pelerină, spunând:
 — Am onoarea! Îţi urez ani mulţi şi bucurie!
 — Ah, da, exclamă Pilat cu glas scăzut, era să uit!
Ţi-am rămas dator!...
 — Mie? Oh, nu! Procuratorul nu-mi e cu nimic
dator, rosti mirat oaspetele.
 — Cum să nu?! Nu-ţi aminteşti de mulţimea aceea
de cerşetori?... Când am intrat în Yerushalayim?... 
Voiam să le arunc nişte bani, dar nu aveam la mine,
şi mi-ai dat dumneata.
 — O, procuratorule, cred că a fost o nimica toată,
o sumă infimă!
 — Nici nimicurile nu trebuie uitate, zise Pilat şi,
întorcându-se, ridică o pelerină de pe jilţul din
spatele lui, scoase de sub ea o pungă de piele şi i-o
întinse oaspetelui. Acesta o luă din mâinile
hegemonului, înclinându-se, şi o ascunse sub
pelerină.
 — Aştept, vorbi din nou Pilat, raportul despre
punerea în mormânt, precum şi despre Iuda din
Kiriat; îl aştept chiar în noaptea asta, mă auzi,
Afranius? Chiar în noaptea asta. Garda mea va avea
ordinul să mă trezească îndată ce vei fi aici. Te
aştept.
 — Salutul meu procuratorului! zise şeful
serviciului secret şi, întorcându-se, plecă de sub
colonade.
 Întâi se auzi scrâşnetul nisipului umed sub paşii
lui, apoi sunetul cizmelor pe pardoseala de marmură
dintre statuile cu lei; după aceea Pilat nu-i mai văzu
picioarele, nici trupul şi, în cele din urmă, pieri şi
gluga. Numai atunci îşi dădu seama că soarele
dispăruse şi că peste palat pogorâse vălul înserării. 
26. Punerea în mormânt
 Poate că această înserare a fost şi cauza
schimbării petrecute deodată în înfăţişarea
procuratorului. Îmbătrânise parcă văzând cu ochii, se
încovoiase şi, pe deasupra, îşi pierduse liniştea.
Odată, aruncând ochii în jur, tresări zărind jilţul gol,
pe speteaza căruia zăcea o mantie. Se apropia
noaptea de sărbătoare, umbrele serii îşi ţeseau
urzeala, şi, pesemne, procuratorului, obosit cum era,
i s-a părut că cineva şade în jilţul acela. Cedând în
faţa laşităţii — mişcând din loc mantia —
procuratorul o lăsă apoi tot acolo şi începu să
măsoare cu paşi iuţi balconul, ba frecându-şi
mâinile, ba repezindu-se la masă şi luând în mână
cupa cu vin, ba oprindu-se şi privind cu ochii
pierduţi mozaicul podelei, ca şi când ar fi încercat să
desluşească acolo nişte scrieri...
 Pentru a doua oară în ziua aceea îl apuca
melancolia. Frecându-şi tâmpla, la care, de la
durerea chinuitoare din cursul dimineţii rămăsese
doar o amintire, o durere surdă, mocnită,
procuratorul căută să înţeleagă în ce constă motivul
chinurilor sale sufleteşti. Înţelese repede acest lucru,
dar căuta să se înşele pe sine. Îi era limpede că
astăzi, în cursul zilei, pierduse ceva pentru totdeauna
şi că acum, prin nişte acţiuni mărunte, cu totul
neînsemnate şi mai cu seamă prea târzii, vrea să
îndrepte ceea ce pierduse. Inducerea în eroare a
propriei persoane consta în faptul că procuratorul se
străduia să-şi insufle ideea că aceste acţiuni de
acum, din seara asta, nu sunt mai puţin importante
decât condamnarea hotărâtă în cursul dimineţii. Dar
lucrul acesta nu-i reuşea deloc procuratorului. 
 Deodată se opri şi fluieră. Drept răspuns, în
penumbra amurgului răsună un lătrat jos, şi din
grădină ţâşni în balcon un dulău uriaş, cu urechile
ascuţite, cu blană cenuşie şi zgardă cu ţinte aurii,
strălucitoare.
 — Banga, Banga, îl strigă cu vocea slabă
procuratorul.
 Câinele se ridică pe labele dinapoi, cele dinainte le
lăsă pe umerii stăpânului — gata-gata să-l doboare la
pământ —, şi-l linse pe obraz. Procuratorul se aşeză
în jilţ, iar Banga, cu limba de un cot, respirând des,
se culcă la picioarele stăpânului. Bucuria ce
strălucea în ochii dulăului însemna că s-a depărtat
furtuna, singurul lucru din lume de care se temea
neînfricatul animal, şi mai însemna că era din nou
aici, alături de omul pe care-l iubea, îl stima şi-l
socotea cel mai puternic din lume, stăpânul tuturor
oamenilor, iar datorită lui, şi pe sine însuşi Banga se
considera o făptură privilegiată, superioară şi
deosebită. Dar, culcat la picioarele stăpânului său,
fără să se uite la el, cu ochii ţintă la grădina peste
care pogora amurgul, dulăul înţelese din capul
locului că pe stăpân îl lovise o nenorocire. De aceea
îşi schimbă poziţia, se ridică, veni dintr-o parte,
aşezându-şi labele dinainte şi capul pe genunchii
procuratorului, murdărind poalele pelerinei cu nisip
ud. Probabil, purtarea lui Banga trebuia să însemne
că îşi consolează stăpânul şi că este gata să împartă
cu el nenorocirea. Cătau să exprime aceste
simţăminte şi ochii, care se uitau pieziş la stăpân, şi
urechile ciulite, atente la ceea ce se petrecea
împrejur. Astfel, ei doi, dulăul şi omul, legaţi prin
dragoste unul de celălalt, au întâmpinat noaptea de
sărbătoare pe balcon. 
 În vremea aceasta, oaspetele procuratorului avea
multă bătaie de cap. Părăsind platforma de sus a
grădinii din faţa balconului, coborâse treptele ce
duceau la următoarea terasă şi cotise spre dreapta,
ieşind din cazărmile aşezate pe teritoriul palatului. În
cazărmi se aflau cantonate cele două centuri sosite
împreună cu procuratorul de sărbători la
Yerushalayim, precum şi garda secretă a
procuratorului pe care o comanda chiar acest
oaspete. Nu întârzie în cazărmi — cel mult zece
minute — dar după aceste zece minute din curtea
cazărmilor ieşiră trei care încărcate cu unelte de
săpat pământul şi cu un butoi de apă. Carele erau
însoţite de cincisprezece călăreţi în pelerine cenuşii.
Părăsind printr-o poartă dosnică teritoriul palatului,
convoiul o luă spre apus, trecu de zidul oraşului şi o
luă pe o cărare: întâi spre drumul Betleemului, iar
apoi, ţinând pe aceeaşi cărare tot spre miazănoapte,
ajunseră până la răscrucea de la poarta Hebronului,
de unde porniră pe drumul Jaffei, cel pe care în
timpul zilei trecuse procesiunea cu cei osândiţi la
moarte. Pogorâse întunericul, şi la orizont se ivise
luna.
 Curând după ce se porniră carele şi grupul
însoţitor de pe teritoriul palatului, porni călare şi
oaspetele procuratorului, care se schimbase între
timp, punându-şi un hiton vechi şi închis la culoare.
Oaspetele nu o luă în afara oraşului, ci spre oraş.
Peste câtva timp, a putut fi văzut apropiindu-se de
cetatea Antonius, aşezată la nord, în imediata
apropiere a marelui templu. Nici în cetate oaspetele
nu a rămas decât foarte puţin. Mai târziu, urma sa a
fost regăsită în Oraşul de Jos, pe străzile lui strâmte 
şi întortocheate. Acolo, oaspetele sosi călare pe un
asin.
 Cunoscând bine oraşul, găsi lesne strada de care
avea nevoie. Purta denumirea de Stradă Grecească —
avea un rând de prăvălii ţinute de greci; într-una din
ele se făcea negoţ cu covoare. Lângă această prăvălie
oaspetele îşi opri asinul, descălecă şi-l legă de
belciugul din poartă. Prăvălia era închisă. Oaspetele
intră pe o portiţă aflată alături de uşa prăvăliei şi
nimeri într-o curte pătrată, micuţă. Pe trei din cele
patru laturi ale curţii erau magazii. Ajuns la colţ,
oaspetele coti şi se pomeni lângă terasa de piatră a
unei case locuite, năpădită de iederă, şi aruncă
câteva priviri jur-împrejur. Atât în căsuţă, cât şi în
magazii era întuneric; luminile nu fuseseră încă
aprinse. Oaspetele strigă cu o voce scăzută:
 — Niza!
 La această chemare, o uşă scârţâi şi în penumbra
serii apăru o femeie tânără fără văl, se aplecă
deasupra balustradei şi scrută, alarmată, întunericul,
vrând să afle cine a venit. Recunoscându-l pe cel
sosit, îi zâmbi prietenos, dând din cap şi făcându-i
semn cu mâna.
 — Eşti sigură? o întrebă în elină, nu prea tare,
Afranius.
 — Singură, şopti de pe terasă femeia, bărbatumeu a plecat azi-dimineaţă în Cezareea; spunând
aceasta, aruncă o privire spre uşă şi adăugă în
şoaptă: dar slujnica e acasă. Şi făcu un gest care
însemna: „Intră”.
 Afranius aruncă o privire peste umăr, apoi urcă
treptele de piatră, după care dispăru împreună cu
gazda în căsuţă. Acolo Afranius nu zăbovi mult, vreo
cinci minute. După aceea părăsi căsuţa şi, lăsându-şi 
mai jos gluga peste ochi, ieşi în stradă. La ceasul
acela, în case se aprindeau luminările, forfota din
ajun de sărbătoare mai era încă în toi. Şi Afranius,
călare pe asin, se pierdu în şuvoiul de trecători şi
călăreţi. Ce drum o fi urmat după aceea — nu se ştie.
 Rămânând singură, femeia căreia Afranius i-a
spus „Niza” începu să se schimbe, tare grăbită. Dar,
oricât de greu îi venea să caute pe întuneric lucrurile
de care avea nevoie, nu aprinse lumina şi nu-şi
chemă slujnica. Numai după ce fu gata şi-şi aruncă
pe cap un văl întunecat, în căsuţă îi răsună vocea:
 — Dacă mă caută cineva, spune-i că m-am dus în
vizită la Enanta.
 Drept răspuns, se auzi în întuneric bombănitul
bătrânei slujnice:
 — La Enanta! Fi-ţi-ar să-ţi fie Enanta asta! Ţi-a
hotărât doar bărbată-tu să nu te mai duci pe la ea! E
o codoaşă Enanta asta a ta! Uite că te spui lui
bărbată-tu...
 — Hai, hai, hai, taci din gură, o potoli Niza şi, ca o
umbră, se prelinse din căsuţă. Sandalele ţăcăniră pe
lespezile de piatră ale curţii. Bombănind, slujnica
încuie uşa dinspre terasă, iar Niza părăsi casa.
 În acelaşi timp, dintr-o altă ulicioară a Oraşului
de Jos, o ulicioară frântă, care cobora în trepte repezi
spre unul din eleşteele oraşului, pe portiţa unei case
nearătoase, cu ferestrele dând numai spre curte, ieşi
un tânăr cu barbă măruntă, tunsă îngrijit. Purta un
kefi alb, care-i cădea peste umeri, un taleth albastru,
nou, de sărbătoare, cu ciucuri şi sandale noi, care
scârţâiau în picioare. Bărbatul acesta frumos, cu
nasul coroiat, gătit ca pentru marea sărbătoare,
mergea vioi — ajungându-i din urmă şi întrecându-i
pe trecătorii grăbiţi să ajungă acasă la cina solemnă
— şi se uita cum se luminau una după alta ferestrele.
Tânărul o luă pe drumul care ducea prin dreptul
unui bazar, spre palatul marelui preot Caiafa, aşezat
la poalele colinei pe care se înălţa templul.
 După un timp, putea fi văzut intrând pe poarta
palatului lui Caiafa. Iar ceva mai târziu, părăsind
curtea palatului.
 După vizita la palat, unde se şi aprinseră torţele şi
făcliile, şi unde era forfotă ca-n zi de sărbătoare,
tânărul porni mai radios şi mai vesel, grăbit să
ajungă înapoi în Oraşul de Jos. Acolo unde strada se
vărsa în piaţa bazarului, prin îmbulzeala şi forfota
mulţimii, îl ajunse din urmă o femeie sprinţară, cu
un văl negru tras peste ochi şi mers săltăreţ. Trecând
înaintea frumosului tânăr, femeia dădu la o parte,
pentru o clipă numai, vălul şi-i aruncă o ocheadă,
dar nu-şi mai încetini pasul, ci chiar îl iuţi, încercând
parcă să dispară din faţa celui pe care-l depăşise.
 Tânărul nu numai că o văzu pe femeie, dar o şi
recunoscu, şi recunoscând-o, tresări; se opri locului o
clipă, neştiind parcă ce să facă şi o privi cum se
îndepărta, apoi porni s-o ajungă din urmă. Gata-gata
să dărâme un trecător ce ducea un ulcior în mână,
tânărul ajunse din urmă femeia şi, gâfâind de emoţie,
o strigă:
 — Niza!
 Femeia se întoarse, îşi îngustă ochii, lăsând să i se
citească pe chip un simţământ de ciudă, şi-i
răspunse rece în elină:
 — Ah, tu eşti, Iuda? Nu te-am mai recunoscut
dintr-o dată. De altfel, să ştii că e semn bun. La noi
se spune că, dacă nu recunoşti pe cineva, omul acela
se va îmbogăţi negreşit... 
 Adânc tulburat, simţind cum îi saltă inima aidoma
unei păsări prinse sub un văl negru, Iuda o întrebă în
şoaptă întretăiată, de teamă să nu fie auzit de
trecători:
 — Unde te duci, Niza?
 — Ce-ai nevoie să ştii? răspunse Niza, încetinind
pasul şi privindu-l trufaş pe Iuda.
 În glasul lui Iuda răsunară intonaţii de copil,
atunci când îi şopti pierdut:
 — Dar, cum, cum aşa... Doar ne-am înţeles... Am
vrut să vin la tine. Tu mi-ai spus că toată seara vei fi
acasă...
 — Nu, nu, răspunse Niza şi împinse capricioasă
înainte buza de jos, din care pricină lui Iuda i se păru
că chipul ei — cel mai frumos chip pe care-l văzuse
vreodată — deveni şi mai frumos. Am început să mă
plictisesc. La voi e sărbătoare, şi tu ce-ai fi dorit să
fac? Să stau şi să te ascult cum oftezi pe terasă? Şi
pe lângă asta să-mi fie teamă că slujnica îi va povesti
totul bărbatului meu? Nu, nu, m-am hotărât să ies
afară din oraş, să ascult privighetorile.
 — Cum, afară din oraş?... Întrebă derutat Iuda.
Singură?
 — De bună seamă, singură, răspunse Niza.
 — Dă-mi voie să te conduc, o rugă abia răsuflând
Iuda. Gândurile lui se înceţoşară, uitase totul pe
lume şi privea rugător în ochii albaştri ai Nizei, care
acum păreau negri. Niza nu-i răspunse şi mări pasul.
 — De ce taci, Niza? o întrebă tânguitor Iuda,
potrivindu-şi pasul după al ei.
 — N-o să mă plictisesc cu tine? întrebă deodată
Niza oprindu-se.
 La aceste cuvinte gândurile lui Iuda se
învălmăşiră de-a binelea. 
 — Atunci fie, se muie în sfârşit Niza, să mergem.
 — Încotro, unde să mergem?
 — Aşteaptă puţin, să intrăm în această curticică şi
să ne înţelegem; altfel mi-e frică să nu mă întâlnesc
cu cineva dintre cunoscuţi care să spună apoi
bărbatului că m-a văzut cu ibovnicul pe stradă.
 Niza şi Iuda părăsiră piaţa şi discutau acum în
şoaptă, sub bolta unei curţi.
 — Du-te la grădina de măslini, şoptea Niza,
trăgând vălul peste ochi şi întorcându-se să n-o vadă
un om care tocmai intra pe poartă cu o găleată în
mână. La Ghetsemani, dincolo de Cedron. Ai înţeles?
 — Da, da, da...
 — Voi pleca înainte, continuă Niza, dar tu să nu
vii îndată după mine. Mai adastă. Eu o iau înainte...
Când ai să treci peste râuleţ... ştii unde-i grota?
 — Ştiu, ştiu...
 — O iei pe lângă teascul de ulei în sus şi o coteşti
spre grotă. Voi fi acolo. Dar să nu îndrăzneşti să vii
îndată după mine; ai răbdare, aşteaptă aici, şi, cu
aceste cuvinte, Niza ieşi de sub boltă, ca şi când nici
n-ar fi stat de vorbă cu Iuda.
 Iuda zăbovi un timp de unul singur, străduinduse să-şi adune gândurile răsfirate. Printre altele, îi
trecu prin minte cum îşi va explica el lipsa la cina de
sărbătoare, acasă la rudele lui. Rămase pe loc şi
încercă să născocească o minciună, dar din pricina
tulburării nu reuşi să se adune să ticluiască ceva ca
lumea şi picioarele îl duseră fără voia lui încet de sub
bolta porţii.
 Acum părăsi drumul iniţial, nu se mai grăbea spre
Oraşul de Jos, ci o coti înapoi spre palatul lui Caiafa.
Sărbătoarea intrase în oraş. Din ferestrele caselor se
revărsau lumini scânteietoare şi răsunau cântări 
solemne. Pe caldarâm, trecătorii întârziaţi mânau
măgăruşi, îndemnându-i cu vergeaua şi strigând la
ei. Picioarele îl duceau fără voia lui, şi tânărul nici nu
băgă de seamă cum au trecut în goană pe lângă el
turnurile înspăimântătoare, năpădite de muşchi, ale
cetăţii lui Antonius, nu auzi cântând trâmbiţele în
cetate, nu văzu trecând pe lângă el patrula ecvestră
romană cu o făclie aprinsă, care-şi revărsa în drumul
lui lumina tremurătoare.
 După ce trecu de turnuri, Iuda se întoarse şi văzu
cum, la o înălţime înspăimântătoare, deasupra
templului, s-au aprins două menorahuri gigantice.
Dar şi pe acestea nu le văzu decât vag. I se păru că
deasupra Yerushalayimului s-au aprins zece candele
nemaivăzut de uriaşe care se întreceau cu lumina
singurei candele ce se înălţa din ce în ce mai sus
deasupra Yerushalayimului — luna.
 Acum, lui Iuda nu-i mai păsa de nimic, se grăbea
spre poarta Ghetsemani, voia să iasă cât mai repede
din oraş. La răstimpuri i se părea că în faţa lui,
printre spinările şi figurile trecătorilor, zăreşte mica
siluetă dănţuitoare care-l poartă pe urmele ei. Dar
era o iluzie. Iuda înţelegea că Niza l-a depăşit cu
mult. Trecu în fugă pe lângă dughenele zarafilor şi
ajunse în sfârşit la poarta Ghetsemani. Aci, arzând de
nerăbdare, fusese totuşi nevoit să zăbovească. În oraş
intrau cămile, în urma lor pătrunse o patrulă militară
siriană, pe care Iuda o blestemă în gând...
 Dar toate au un sfârşit. Nerăbdătorul Iuda se
găsea acum dincolo de zidul oraşului. Pe partea
stângă, văzu un mic cimitir, iar alături câteva corturi
ale pelerinilor, din pânză dungată. După ce străbătu
drumul plin de praf şi scăldat de lună, Iuda se repezi
spre râuşorul Cedron, să-l treacă. Apa bolborosea 
încetişor sub picioarele lui. Sărind din piatră în
piatră, ieşi în sfârşit pe malul celălalt, unde se afla
grădina Ghetsemani, şi văzu, plin de bucurie, că
drumul prin dreptul grădinilor era pustiu. Nu
departe, se zărea poarta pe jumătate dărâmată a unei
grădini întinse de măslini.
 După oraşul sufocant, pe Iuda îl învălui mirosul
îmbătător al nopţii de primăvară. Din poienile
grădinii Ghetsemani se revărsau peste gard, în valuri,
arome de mirt şi de salcâm. Poarta nu era păzită, nu
era ţipenie acolo şi, după câteva minute, Iuda alerga
sub umbra misterioasă a uriaşilor măslini cu coroane
bogate. Drumul mergea la deal. Iuda urca, răsuflând
din greu, păşind în răstimpuri, prin întuneric, pe
covoarele meşteşugit ţesute de lună, care îi
reamintiră covoarele din prăvălia gelosului soţ al
Nizei.
 Peste o vreme, se desluşi în stânga, pe o poiană,
moara de ulei cu piatra ei grea şi cu un morman de
butoaie. Grădina era pustie — lucrul se terminase la
apusul soarelui; şi, acum, în văzduh răsunau pe
întrecute triluri de privighetori.
 Locul spre care mergea Iuda era aproape. Ştia că
în dreapta, în întuneric, se va auzi acum şopotul apei
ce se scurgea în grotă. Ceea ce se şi întâmplă — îl
auzi. Aerul se răcorea tot mai mult. Atunci,
încetinindu-şi pasul, strigă încet:
 — Niza!
 Dar, în locul ei, dezlipindu-se de tulpina groasă a
unui măslin, sări în drum un bărbat îndesat, ţinând
în mână ceva ce strălucea şi pieri într-o clipă. Iuda
scoase un strigăt slab, se dădu înapoi, dar un al
doilea om îi aţinu calea.
 Primul, din faţa lui, îl întrebă: 
 — Câţi bani ai primit? Spune, dacă vrei să scapi
cu viaţă! Speranţa licări în inima lui Iuda şi strigă
deznădăjduit:
 — Treizeci de arginţi! Treizeci de arginţi! Tot ce am
primit e la mine! Iată banii! Luaţi-i, dar lăsaţi-mi
viaţa!
 Omul din faţă îi smulse punga din mână. În
aceeaşi clipă, în spatele lui, celălalt ridică un cuţit şi-l
izbi pe frumosul îndrăgostit sub omoplat. Trupul lui
Iuda se prăvăli înainte, şi mâinile lui, cu degetele
închircite, zvâcniră în aer. Omul din faţă îl prinse în
cuţitul său şi-l înfipse până-n plasele în inima lui
Iuda.
 — Ni... za... silabisi Iuda cu o voce joasă, plină de
mustrare şi nu cu vocea lui înaltă, pură şi tânără.
Apoi nu mai scoase o vorbă. Corpul i se prăbuşi cu
atâta putere, încât pământul bubui sub el.
 Atunci, apăru în drum o a treia siluetă. Avea pe
umeri o mantie şi pe cap o glugă.
 — Nu zăboviţi! porunci el.
 Ucigaşii împachetară repede într-o bucată de piele
punga, împreună cu biletul pe care-l întinsese al
treilea om, şi o legară cruciş cu sfoară. Al doilea om
băgă pachetul în sân, apoi cei doi ucigaşi săriră din
drum mistuindu-se în penumbra dintre măslini. Al
treilea, însă, se aplecă deasupra celui ucis şi-l privi în
faţă. În umbră, chipul mortului i se păru alb ca varul
şi de o frumuseţe iluminată.
 După câteva secunde, pe drum nu se mai găsea
nici un om viu. Trupul neînsufleţit zăcea cu mâinile
larg desfăcute. Luna lumina laba piciorului stâng,
făcând să se vadă clar curelele sandalei.
 Întreaga grădină Ghetsemani răsuna de cântecul
privighetorilor. 
 Unde s-au dus cei doi care-l înjunghiară pe Iuda,
nu ştie nimeni, dar drumul celui de-al treilea om, cu
glugă, se cunoaşte. Părăsind cărarea, porni grăbit
printre măslini, strecurându-se spre sud. Trecu peste
gardul grădinii, departe de poarta principală, în colţul
ei de la sud, acolo unde se năruiseră pietrele din
creştetul zidului. În curând ajunse pe ţărmul
Cedronului. Aici intră în apă şi merse o vreme pe firul
ei, până ce răsăriră în depărtare siluetele a doi cai şi
a unui om. Animalele stăteau şi ele în râuşor. Apa
şiroia, spălându-le copitele. Păzitorul cailor încălecă
pe unul dintre ei, omul cu glugă sări pe celălalt, apoi
porniră amândoi, fără grabă, pe firul apei, în
trosnetul pietrelor de sub copitele cailor. După câtva
timp, călăreţii ieşiră din râu, se urcară pe ţărmul
dinspre Yerushalayim şi-şi continuară drumul la pas,
de-a lungul zidului oraşului. Deodată, cel ce adusese
caii se despărţi de celălalt şi, luând-o la trap,
dispăru; omul cu glugă se opri locului, descălecă pe
un drum pustiu, îşi scoase mantia, o întoarse pe dos,
scoase de sub mantie un coif turtit, fără penaj, şi-l
puse pe cap. Acum se sui în şa un bărbat în hlamidă
militară, cu o spadă scurtă la şold. Strânse din
dârlogi, şi calul iute, de cavalerie, o luă la trap,
scuturându-l pe călăreţ. Drumul nu era lung —
călăreţul se apropia de poarta de sus a
Yerushalayimului.
 Sub arcada porţii dansa şi sălta flacăra neliniştită
a torţelor. Santinelele din centuria a doua a Legiunii
Fulminanta şedeau pe bănci de piatră, jucând zaruri.
Zărindu-l pe militarul călare, soldaţii săriră de pe
locurile lor, militarul le făcu semn cu mâna şi intră în
oraş. 
 Luminile de sărbătoare înecau oraşul. La toate
ferestrele juca lumina opaiţelor şi de pretutindeni,
contopindu-se într-un cor lipsit de armonie, răsunau
vocile oamenilor. Din când în când, zvârlind câte o
privire pe ferestrele ce dădeau în stradă, călăreţul
putea să-i vadă pe oameni stând la masă şi
ospătându-se cu carne de ied. Printre tăvi cu ierburi
amare licăreau cupe cu vin. Fluierând domol o
melodie, călăreţul se strecura în trap lin pe străzile
pustii ale Oraşului de Jos spre turnul lui Antonius,
uitându-se din când în când la sfeşnicele cu cinci
braţe din vârful templului, nemaivăzute nicăieri în
lume, în care ardeau luminări în văpăi, sau la luna
care plutea deasupra sfeşnicelor.
 Palatul lui Irod cel Mare nu lua deloc parte la
festivităţile din noaptea de Paşti. Numai în încăperile
auxiliare din partea de sud a palatului, unde erau
încartiruiţi ofiţerii cohortei romane şi legatul legiunii,
se zăreau lumini şi se simţea o oarecare animaţie.
Partea din faţă însă, cea principală, unde —
împotriva voinţei lui — se găsea singurul locatar al
palatului, procuratorul, era toată, împreună cu
colonadele şi statuile ei de aur, inundată de lumina
orbitor de strălucitoare a lunii. Aci, în interiorul
palatului, domneau întunericul şi liniştea.
 Procuratorul, aşa cum îi spusese şi lui Afranius,
nu voise să intre în palat. Poruncise să i se facă patul
pe terasă, acolo unde prânzise şi unde condusese
interogatoriul în dimineaţa aceea. Se culcase pe patul
pregătit, dar nu se lipea somnul de el. Luna, liberă,
plutea în înaltul unui cer senin şi timp de câteva
ceasuri nu-şi desprinse ochii de la ea.
 În sfârşit, pe la mijlocul nopţii, somnul se îndură
de hegemon. Căscând spasmodic, procuratorul îşi 
descheie şi-şi aruncă de pe el pelerina, îşi
descătărămă cureaua cu care se încingea peste
cămaşă şi de care atârna un cuţit lat, de oţel, în
teacă, le puse în jeţul de lângă pat, apoi îşi scoase
sandalele şi se întinse. În aceeaşi clipă, Banga se
urcă în pat şi se culcă lângă el, cap la cap, iar
procuratorul, punând mâna pe gâtul câinelui,
închise, în sfârşit, ochii. Numai atunci adormi şi
dulăul.
 Patul se afla în semiobscuritate; o coloană îl apăra
de lumina lunii; totuşi, de la treptele intrării spre pat,
se întindea o fâşie de raze luminoase. Şi numai când
pierdu legătura cu tot ce-l înconjura aievea,
procuratorul porni fără zăbavă pe fâşia luminoasă,
îndreptându-se în sus, spre lună. Izbucni chiar în
râs, de bucurie, în somn — atât de minunat şi de
neuitat se înjgheba totul pe drumul acesta străveziu
şi albastru. Mergea însoţit de Banga, alături de
filozoful-vagabond. Discutau despre ceva foarte
complicat şi important şi nici unul dintre ei nu putea
să-l biruie pe celălalt. În nici o privinţă nu coincideau
părerile lor, din care cauză controversa era deosebit
de interesantă şi interminabilă. Se înţelege de la sine
că execuţia din ziua aceea se dovedise a fi o pură
neînţelegere: doar iată, filozoful care născocise un
lucru atât de aiurit, cum că toţi oamenii au inimă
bună, mergea lângă procurator: prin urmare, era în
viaţă.
Şi, desigur, ar fi fost îngrozitor chiar să te gândeşti
că un asemenea om putea fi executat. Supliciul nu a
avut loc! Nu! Iată în ce consta farmecul acestei
călătorii în sus pe treptele lunii.
 Aveau timp destul; ploaia torenţială, cu trăsnete şi
fulgere, nu va veni decât spre seară, şi laşitatea e, 
fără doar şi poate, unul dintre cele mai îngrozitoare
vicii. Aşa spunea Yeshua Ha-Nozri. Nu, filozofule, te
contrazic: laşitatea este cel mai îngrozitor dintre vicii!
 Uite, de pildă, actualul procurator al Iudeii, pe
când era tribun al legiunii, nu se înspăimântase în
Valea Fecioarelor, când germanii turbaţi de furie
fuseseră gata-gata să-l sfâşie pe uriaşul MoarteaŞobolanilor. Dar dă-mi voie, filozofule! Oare se poate
ca tu, cu inteligenţa ta, să crezi că procuratorul Iudeii
ar putea să-şi distrugă cariera din pricina unui om
care a săvârşit o crimă împotriva cezarului?
 Da, da... gemea şi plângea cu sughiţuri în somn
Pilat. Bineînţeles, are să şi-o distrugă. Dimineaţă n-ar
fi făcut-o, dar acum, noaptea, cântărind totul, este de
acord să şi-o distrugă. Va face orice ca să-l salveze de
la execuţie pe acest visător nebun şi vraci, care nu
are absolut nici o vină!
 — De-acum înainte vom fi totdeauna împreună, îi
spunea în somn filozoful-vagabond în zdrenţe care,
nu se ştie cum, apăruse în calea Călăreţului cu
lancea de aur; când se va vorbi de unul, pe loc se va
spune şi de celălalt! De voi fi pomenit eu, în aceeaşi
clipă te vor pomeni şi pe tine! Pe mine, un copil găsit,
fiul unor părinţi necunoscuţi, şi pe tine, fiul unui
rege-cititor în stele şi al unei fete de morar, frumoasa
Pila.
 — Te rog, nu mă uita, pomeneşte-mă şi pe mine,
fiul cititorului în stele, îl ruga în somn Pilat pe filozof.
Şi, primind asigurări printr-un clătinat afirmativ
din cap de la cerşetorul din En-Sarid, care păşea
alături cu el, crudul procurator al Iudeii plângea în
somn şi râdea de bucurie.
 Toate acestea erau bune, dar cu atât mai
îngrozitoare fu trezirea din somn a hegemonului. 
Banga începu să mârâie la lună, şi drumul albastru,
alunecos, uns parcă cu untdelemn se prăbuşi.
Deschise ochii şi primul lucru de care îşi aduse
aminte a fost că supliciul avusese loc. Primul lucru
pe care-l făcu procuratorul a fost să-şi încleşteze, cu
un gest obişnuit, mâna în zgarda lui Banga; apoi
începu să caute luna cu ochi de bolnav şi văzu că mai
scăpătase puţin pe boltă şi se mai argintase. Lumina
ei era sfâşiată de o lumină neplăcută, care-l supăra şi
juca pe balcon chiar în faţa ochilor săi. În mâinile
centurionului Moartea-Şobolanilor fâlfâia şi fumega o
torţă. Cel care o ţinea se uita într-o parte cu frică şi
ură la primejdioasa fiară care se pregătea să sară
asupra lui.
 — Stai cuminte, Banga, porunci procuratorul cu o
voce bolnavă şi tuşi. Apărându-şi cu mâna ochii de
lumină, el continuă: Nici noaptea şi nici în bătaia
lunii nu am linişte!... O, zei... De altfel, şi tu, Marcus,
ai o funcţie ingrată. Îi schilodeşti pe soldaţi...
 Marcus îl privea tare uimit, şi procuratorul îşi
dădu seama de realitate. Pentru a îmblânzi cuvintele
fără rost pe care le spusese pe jumătate adormit, el
continuă:
 — Nu te supăra, centurion. Situaţia mea, îţi repet,
este şi mai rea. Ce doreşti?
 — A venit comandantul pazei secrete, îl vesti,
liniştit, Marcus.
 — Cheamă-l, cheamă-l, porunci procuratorul, şi,
dregându-şi vocea, tuşi; apoi începu să-şi caute cu
picioarele desculţe sandalele.
 Flacăra se porni să joace pe coloane, încălţările
centurionului bătură mozaicul, şi acesta ieşi în
grădină. 
 — Nici la lumina lunii nu am linişte, îşi spuse,
scrâşnind din dinţi, procuratorul.
 Pe balcon, în locul centurionului, apăru omul cu
glugă.
 — Banga, stai cuminte, spuse încet procuratorul,
strângând dulăul de ceafă.
 Înainte de a rosti o vorbă, Afranius aruncă în jur,
după obiceiul său, priviri cercetătoare; se cufundă în
umbră şi, convingându-se că în afară de Banga nu
mai e nici un străin pe balcon, spuse încet:
 — Te rog să mă înaintezi Tribunalului,
procuratorule! Ai avut dreptate. N-am fost în stare săl păzesc pe Iuda din Kiriat. A fost înjunghiat. Te rog
să fiu judecat şi să-mi primeşti demisia.
 Lui Afranius i se păru că-l cercetează două perechi
de ochi — ai câinelui şi ai lupului.
 Afranius scoase de sub hlamidă o pungă scorojită
din pricina sângelui, pecetluită cu două sigilii.
 — Iată punga cu banii pe care ucigaşii au
aruncat-o în taină în casa marelui preot. Sângele de
pe ea este al lui Iuda din Kiriat.
 — Demn de luat aminte. Cât e în pungă, întrebă
Pilat, aplecându-se peste ea.
 — Treizeci de arginţi.
 Procuratorul zâmbi ironic, spunând:
 — Puţin.
 Afranius tăcea.
 — Unde e cel ucis?
 — Asta nu ştiu, răspunse cu demnitate calmă
omul care nu se despărţea niciodată de gluga sa. În
dimineaţa aceasta vom începe cercetările.
 Procuratorul tresări, lăsând din mână cureaua
sandalei, care nu voia deloc să se încheie.
 — Ştii sigur că a fost ucis? Primi un răspuns sec: 
 — Eu, procuratorule, fac serviciul de cincisprezece
ani în Iudeea. Mi-am început slujba pe timpul lui
Valerius Gratus. Nu am nevoie să văd neapărat
cadavrul, ca să pot spune că omul a fost ucis, şi iată,
raportez că cel care purta numele de Iuda din Kiriat a
fost înjunghiat acum câteva ore.
 — Iartă-mă, Afranius, răspunse Pilat. Nu m-am
trezit încă bine, de asta am şi vorbit aşa. Dorm prost
— procuratorul zâmbi ironic — şi tot timpul văd în
vis razele lunii. Închipuie-ţi ce caraghios e! Mi se pare
mereu că mă plimb pe raza asta... Aşadar, aş vrea să
aflu ce părere ai în legătură cu chestiunea aceasta.
Unde ai de gând să-l cauţi: ia loc, şef al serviciului
secret.
 Afranius se înclină, împinse jeţul mai aproape de
pat şi se aşeză în zăngănit de spadă.
 — Am de gând să-l caut în preajma morii de ulei
din grădina Ghetsemani.
 — Da, da... Dar de ce tocmai acolo?
 — Hegemonule, am motive să cred că Iuda nu a
fost ucis în Yerushalayim, dar nici prea departe de el,
ci pe-aproape.
 — Socot că eşti unul dintre cei mai străluciţi
cunoscători ai meseriei dumitale. Nu ştiu, de altfel,
care-i situaţia la Roma, dar în colonii nu există un
altul care să-ţi fie deopotrivă. Dar explică-mi, te rog,
de ce ai de gând să-l cauţi tocmai acolo?
 — În nici un caz nu admit ideea, spunea încet
Afranius, că Iuda s-a dat pe mâna unor oameni
suspecţi în raza oraşului. Pe stradă nu poţi ucide în
taină. Deci, a fost ademenit, desigur, într-un subsol.
Dar cei din serviciul meu îl căutau deja în Oraşul de
Jos, şi, fără doar şi poate, l-ar fi găsit, dacă ar fi fost
acolo. El însă nu se afla în oraş, asta ţi-o garantez. 
Dacă ar fi fost omorât departe de oraş, acest pachet
cu bani n-ar fi putut să fie aruncat atât de repede. A
fost omorât aproape de oraş. Au reuşit să-l
ademenească în afara oraşului.
 — Nu pricep cum s-a putut face acest lucru!
 — Da, procuratorule, este problema cea mai grea
în toată afacerea asta şi nici nu ştiu dacă voi reuşi so rezolv.
 — Într-adevăr, e pur şi simplu enigmatic! Într-o
seară de sărbătoare, un om credincios pleacă, nu se
ştie de ce, în afara oraşului, părăsind masa de Paşti,
şi acolo piere. Cine şi prin ce anume a putut să-l
ademenească? Nu cumva o fi făcut treaba asta o
femeie? întrebă deodată inspirat procuratorul.
 Afranius îi răspunse calm şi convingător:
 — În nici un caz, procuratorule. Asta este
categoric exclus. Trebuie să raţionăm logic. Cine era
interesat în moartea lui Iuda? Nişte vânzători nomazi,
un cerc în care categoric nu erau nici un fel de femei.
Ca să te însori, procuratorule, se cer bani, ca să
aduci un om pe lume, tot de ei e nevoie, dar ca să
căsăpeşti un om cu ajutorul unei femei, e nevoie de
foarte mulţi bani, şi nici un fel de vagabonzi nu-i au.
Nu a fost nici o femeie în povestea asta,
procuratorule. Am să spun mai mult, o asemenea
interpretare a omorului nu poate decât să ne facă să
pierdem urma, să împiedice cercetările şi să mă
încurce pe mine.
 — Văd că ai perfectă dreptate, Afranius, zise Pilat,
iar eu mi-am permis să exprim doar o presupunere.
 — Care este, din păcate, greşită, procuratorule.
 — Bine, dar atunci despre ce-i vorba? exclamă
procuratorul, scrutând cu o atenţie încordată chipul
lui Afranius. 
 — Presupun că e vorba tot de bani.
 — E o idee extraordinară! Dar cine şi pentru ce
putea să-i propună bani, noaptea, în afara oraşului?
 — O, nu, procuratorule, nu aşa. Am o singură
presupunere, şi dacă nu am dreptate, alte explicaţii
cred că nu voi găsi. Afranius se aplecă mai aproape
de procurator şi încheie în şoaptă: Iuda a vrut să-şi
ascundă banii într-un loc ferit, pe care nu-l cunoştea
decât el.
 — E o explicaţie foarte subtilă. Se vede că aşa sau şi petrecut lucrurile. Acum te înţeleg, nu l-au
ademenit oamenii, ci ţelul lui propriu. Da, da, aşa
este.
 — Aşa este. Iuda era neîncrezător, el ascundea
banii de ochii oamenilor.
 — Da, dumneata ziceai de grădina Ghetsemani...
Dar de ce tocmai acolo ai intenţia să-l cauţi — asta,
recunosc, n-o înţeleg.
 — O, procuratorule, e lucrul cel mai simplu.
Nimeni n-o să-şi ascundă banii în preajma
drumurilor, în locuri deschise şi pustii. Iuda nu se
afla nici în drum spre Hebron, nici în drum spre
Betania. El trebuia să fie într-un loc apărat, ferit,
într-un loc cu copaci. Este atât de simplu. Dar alte
locuri, în afară de Ghetsemani, nu sunt în apropierea
Yerushalayimului. El nu putea să plece departe.
 — M-ai convins cu desăvârşire. Aşadar, ce-i de
făcut acum?
 — Am să încep neîntârziat să-i caut pe ucigaşii
care l-au urmărit pe Iuda dincolo de oraş, iar
personal, după cum ţi-am mai raportat, mă duc să
mă predau, ca să fiu judecat.
 — Pentru ce? 
 — Garda mea l-a scăpat din vedere aseară, în
bazar, după ce a părăsit palatul lui Caiafa. Cum s-a
întâmplat una ca asta, nu înţeleg. Nu am mai
întâmpinat aşa ceva de când sunt. A fost luat sub
supraveghere imediat după discuţia noastră. Dar în
raionul bazarului el a schimbat drumul, a făcut o
buclă atât de ciudată, încât a dispărut fără urmă.
 — Aşa. Îţi declar că nu consider necesar să te
înaintez tribunalului. Ai făcut tot ce ţi-a stat în
putinţă, şi nimeni pe lumea asta — aici procuratorul
zâmbi — nu ar fi fost în stare să facă mai mult decât
ai făcut dumneata! Trage la răspundere pe iscoadele
care l-au pierdut pe Iuda. Dar şi aici, te previn, n-aş
vrea să fii prea sever. La urma urmei, am făcut totul
spre a-i purta de grijă ticălosului acestuia! Da, am
uitat să te întreb — procuratorul îşi frecă fruntea —
cum de au izbutit să arunce nevăzuţi punga cu bani
în curtea lui Caiafa?
 — Să vezi, procuratorule... Nu e o treabă prea
grea. Răzbunătorii au trecut prin spatele palatului lui
Caiafa, pe unde stradela domină curtea interioară, şi
au aruncat pachetul peste gard.
 — Împreună cu biletul?
 — Da, întocmai cum ai presupus, procuratorule.
De altfel... aici Afranius smulse pecetea de pe pachet
şi-i arătă lui Pilat interiorul acestuia.
 — Vai de mine, Afranius, ce faci, peceţile acestea
sunt precis de la templu!
 — Procuratorul nu trebuie să se neliniştească din
pricina acestei chestiuni, răspunse Afranius,
închizând pachetul la loc.
 — E posibil să ai toate peceţile? întrebă Pilat
râzând. 
 — Altfel nici nu se poate, procuratorule, îi
răspunse fără să râdă, pe un ton foarte sever,
Afranius.
 — Îmi închipui ce s-a petrecut la Caiafa.
 — Da, hegemon. S-a iscat mare zarvă. Am fost
invitat de îndată.
 Până şi în semiîntuneric se vedeau strălucind
ochii lui Pilat.
 — Demn de luat aminte, demn de luat aminte...
 — Dă-mi voie să nu fiu de părerea ta,
procuratorule, nu e un lucru demn de luat aminte. E
o treabă din cale-afară de plicticoasă şi obositoare. La
întrebarea mea dacă în palatul lui Caiafa se plătise
cuiva vreo sumă de bani, am primit un răspuns
hotărât: nu.
 — Aha, aşa? Dacă-i aşa, e bine. Nu s-a plătit, prin
urmare, nu s-a plătit. Cu atât mai greu va fi să pui
mâna pe ucigaşi.
 — Acesta este adevărul, procuratorule.
 — Da, Afranius, iată ce mi-a trecut deodată prin
minte: nu cumva el şi-a pus capăt zilelor?
 — O, nu, procuratorule, îi răspunse Afranius,
răsturnându-se chiar de mirare în fotoliu, iartă-mă,
dar este absolut neverosimil!
 — Ah, în acest oraş totul este verosimil. Sunt gata
să pun rămăşag că, în timpul cel mai scurt, zvonurile
despre acest lucru se vor răspândi prin tot oraşul.
 Aici Afranius îşi aruncă din nou privirea spre
procurator, stătu o clipă pe gânduri şi-i răspunse:
 — Asta n-ar fi exclus, procuratorule.
 Era clar că procuratorul nu izbutea defel să
alunge din minte problema referitoare la omorul
omului din Kiriat, deşi totul se dovedea a fi cât se 
poate de limpede, aşa încât spuse cu un aer chiar
visător:
 — Aş fi vrut şi eu să văd cum îl omorau.
 — A fost omorât cu o artă neîntrecută,
procuratorule, îi răspunse Afranius, uitându-se cu o
oarecare ironie la procurator.
 — De unde ştii asta?
 — Binevoieşte a-ţi îndrepta atenţia asupra pungii,
procuratorule, îi răspunse Afranius, îţi garantez că
sângele lui Iuda a ţâşnit în valuri. Am avut ocazia, în
viaţa mea, să văd oameni omorâţi.
 — Aşadar, el nu se va mai scula?
 — Nu, procuratorule, el se va scula atunci când va
răsuna deasupra lui trâmbiţa lui Mesia, care este
aşteptat aici, răspunse zâmbind filozofic Afranius.
Dar înainte de asta, el nu se va scula.
 — Ajunge, Afranius. Totul este limpede. Să trecem
la înmormântare.
 — Cei executaţi au fost îngropaţi, procuratorule.
 — Vai, Afranius, ar fi o crimă să fii dat în
judecată. Eşti demn de cea mai mare răsplată. Cum
s-au petrecut lucrurile?
 Acesta începu să povestească: în timp ce el era
ocupat cu cazul Iuda, câţiva oameni din paza secretă,
conduşi de ajutorul lui, au ajuns la colină pe când se
lăsa noaptea. În vârful colinei s-a descoperit că lipsea
un cadavru. Pilat tresări, spunând răguşit:
 — Vai de mine, cum de n-am prevăzut asta!...
 — Nu e cazul să te alarmezi, procuratorule, spuse
Afranius, urmându-şi povestirea. Trupurile lui
Dismas şi Hestas, cu ochii scoşi de păsările răpitoare,
au fost ridicate, şi straja s-a repezit de îndată în
căutarea celui de-al treilea cadavru. A fost găsit
curând. Un om oarecare... 
 — Levi Matei, zise Pilat, mai curând afirmativ
decât interogativ.
 — Da, procuratorule... Levi Matei se ascunsese în
peşteră, pe coasta dinspre nord a Golgotei, aşteptând
căderea întunericului. Trupul gol al lui Yeshua HaNozri era lângă el. Când straja a intrat în peşteră cu
torţa, Levi a fost cuprins de furie şi deznădejde.
Striga că nu săvârşise nici o crimă şi că orice om are
dreptul, după lege, să înmormânteze pe un criminal
executat, dacă vrea s-o facă. Levi Matei spunea că nare de gând să se despartă de cadavru. Era aţâţat,
striga numai el ştie ce, ba rugându-se, ba
ameninţând şi blestemând...
 — A fost nevoie să se pună mâna pe el? întrebă,
mohorât, Pilat.
 — Nu, procuratorule, nu, răspunse, liniştindu-l,
Afranius. Nebunul ăsta obraznic s-a potolit după ce a
fost lămurit că trupul va fi îngropat. Înţelegând ce
voiam să facem, s-a îmblânzit, dar a declarat că nu
va pleca nicăieri şi că vrea să ia parte la
înmormântare. A declarat că nu va pleca nici chiar
dacă va fi ameninţat cu moartea şi chiar a întins
soldaţilor un cuţit de tăiat pâine, pe care-l avea la el,
cu care să-l ucidă.
 — A fost gonit? întrebă, înăbuşit, Pilat.
 — Nu, procuratorule, nu. Ajutorul meu i-a
îngăduit să ia parte la înmormântare.
 — Care dintre ajutoarele dumitale a condus toată
treaba asta? întrebă Pilat.
 — Tolmai, răspunse Afranius, adăugând neliniştit:
Poate că a săvârşit vreo greşeală?
 — Continuă, răspunse Pilat. Nu s-a săvârşit nici o
greşeală, în general, sunt cam descumpănit, 
Afranius; pesemne că am de-a face cu un om care nu
dă niciodată greş. Omul ăsta eşti dumneata.
 — Levi Matei a fost luat în căruţă împreună cu
trupurile celor executaţi şi, după vreo două ore, au
ajuns în trecătoarea pustie de la nord de
Yerushalayim. Acolo, straja, muncind în schimburi, a
săpat într-un ceas o groapă adâncă, în care au fost
îngropaţi cei trei executaţi.
 — Goi?
 — Nu, procuratorule. Soldaţii au luat cu ei, ca să-i
acopere, nişte hitoane. Pe degetele celor îngropaţi au
fost trase inele. Al lui Yeshua, cu o crestătură — al
lui Dismas, cu două — iar al lui Hestas, cu trei.
Groapa a fost astupată şi acoperită cu pietre. Semnul
de recunoaştere îl ştie Tolmai.
 — Vai, dacă aş fi putut prevedea! începu să
vorbească, schimonosindu-se, Pilat, aş fi avut nevoie
să-l văd pe acest Levi Matei...
 — El este aici, procuratorule.
 Pilat îl privi o vreme cu ochii larg deschişi, apoi
spuse:
 — Îţi mulţumesc pentru tot ce s-a făcut în treaba
aceasta. Te rog să mi-l trimiţi mâine pe Tolmai,
vestindu-l din timp că sunt mulţumit de el, iar pe
dumneata, Afranius — procuratorul scoase din
buzunarul brâului de piele care se afla pe masă un
inel şi-l întinse şefului serviciului secret — te rog să
primeşti asta ca amintire.
 Afranius se înclină, zicând:
 — Este o mare onoare pentru mine, hegemon.
 — Pe soldaţii care au făcut înmormântarea te rog
să-i răsplăteşti. Pe copoii care l-au scăpat de sub
supraveghere pe Iuda, mustră-i. Pe Levi Matei 
trimite-l chiar acum la mine. Vreau să aflu
neîntârziat amănunte în legătură cu Yeshua.
 — Am înţeles, procuratorule, răspunse Afranius şi
începu să se retragă salutând din cap, iar
procuratorul bătu din palme, strigând slugilor:
 — Veniţi încoace! O făclie sub colonadă!
 Pe când Afranius ieşea în grădină, în spatele lui
Pilat luminile începură să licărească în mâinile
slugilor. S-au pus trei sfeşnice pe masă, în faţa
procuratorului, şi noaptea scăldată în lumina lunii sa retras de îndată în grădină, de parcă Afranius ar fi
luat-o cu el. În locul celui plecat, pe balcon intră un
om necunoscut, slab şi pirpiriu, însoţit de un
centurion cu statură uriaşă. Centurionul,
surprinzând privirea procuratorului, se retrase
numaidecât în grădină şi dispăru.
 Procuratorul îl studia pe cel venit, aţintindu-l cu
nişte ochi lacomi, uşor speriaţi. Astfel este privit orice
om despre care s-au auzit multe vorbindu-se şi care
în cele din urmă se arată la faţă.
 Omul, să tot fi avut patruzeci de ani, negru la
chip, zdrenţăros, acoperit cu noroi uscat, arunca
priviri de lup pe sub sprâncene. Pe scurt, era foarte
puţin arătos şi mai curând semăna cu un cerşetor de
pe străzile oraşului, dintre cei ce forfotesc în număr
mare pe terasele templului sau în pieţele murdarului
şi gălăgiosului Oraş de Jos.
 Tăcerea îndelungată fu tulburată de purtarea
ciudată a celui adus. Se schimbă la faţă, se clătină,
şi, dacă nu s-ar fi apucat cu mâna murdară de
marginea mesei, s-ar fi prăbuşit.
 — Ce-i cu tine? îl întrebă Pilat. 
 — Nimic, răspunse Levi Matei, făcând un gest, de
parcă ar fi înghiţit ceva. Gâtul lui slab, gol şi cenuşiu
se umflă, apoi se dezumflă din nou.
 — Ce-i cu tine? repetă Pilat.
 — Sunt obosit, răspunse omul, uitându-se posac
în podea.
 — Stai jos, zise Pilat, arătându-i jeţul.
 Levi îl privi neîncrezător pe procurator, se îndreptă
spre jeţ, se uită dintr-o parte şi speriat la
rezemătoarele de aur şi nu se aşeză în jeţ, ci alături,
jos pe podea.
 — Ia explică-mi, de ce nu te-ai aşezat în jeţ? îl
întrebă Pilat.
 — Sunt murdar şi-l voi întina, zise Levi, cu ochii
în pământ.
 — Ţi se va da numaidecât de mâncare.
 — Nu mi-e foame.
 — De ce minţi? întrebă încet Pilat. Tu doar n-ai
mâncat toată ziua, sau poate chiar şi mai de mult.
Bine, nu mânca. Te-am chemat să-mi arăţi cuţitul pe
care l-ai avut la tine.
 — Mi l-au luat soldaţii, atunci când m-au adus
aici, răspunse Levi, adăugând ursuz: Te rog să mi-l
înapoiezi; trebuie să-l dau îndărăt stăpânului său. Lam furat.
 — De ce?
 — Ca să tai funiile.
 — Marcus! strigă procuratorul. Şi centurionul păşi
sub colonadă. Dă-mi cuţitul acestui om.
 Centurionul scoase dintr-o teacă — îi atârnau
două de cingătoare — un cuţit murdar de tăiat pâine,
îl întinse procuratorului, se retrase şi dispăru.
 — De la cine ai luat cuţitul? 
 — Din brutăria de lângă poarta Hebronului, cum
intri în oraş pe stânga.
 Pilat privi lama lată a cuţitului, o încercă cu
degetul, să vadă, pesemne, dacă este sau nu ascuţită,
şi spuse:
 — În ceea ce priveşte cuţitul, nu avea nici o grijă.
Va fi trimis la brutărie. Acum însă mai am nevoie de
ceva: arată-mi papirusul pe care-l porţi la tine şi pe
care sunt înscrise cuvintele lui Yeshua.
 Levi se uită cu ură la Pilat şi zâmbi, dar cu atâta
răutate, încât chipul i se sluţi.
 — Vreţi să-mi luaţi totul? Până şi ultimul lucru pe
care-l mai am? întrebă el.
 — Nu ţi-am spus — dă-mi-l, răspunse Pilat, ţi-am
spus — arată-mi-l.
 Levi se scotoci în sân şi scoase un sul. Pilat i-l luă
din mână, îl despături, îl întinse pe masă, între făclii
şi, cu ochii îngustaţi, începu să studieze slovele de
neînţeles, scrise cu cerneală. Greu era să înţelegi
aceste rânduri strâmbe, şi Pilat se sucea, se pleca
asupra papirusului, urmărind rândurile cu degetul.
Izbuti totuşi să desluşească într-un fel că scrierea
aceea însemna un lanţ fără şir de cugetări, de date,
de însemnări gospodăreşti şi fragmente de poezie.
Câte ceva izbuti să citească: „... moarte nu există...
aseară am mâncat bucuroţi dulci de primăvară...”
 Cu faţa crispată de încordare, Pilat citea cu ochii
micşoraţi: „Vom vedea râul curat al apei vieţii...
Omenirea va privi soarele prin cristalul străveziu al...”
 Aici Pilat tresări. În ultimele rânduri ale
pergamentului descifră cuvintele „un mai mare
viciu... laşitatea”.
 Pilat făcu sul pergamentul şi, cu un gest brusc, i-l
întinse lui Levi. 
 — Ia-l, spuse el şi tăcu. Apoi adăugă: După câte
văd, eşti un cărturar, şi n-are nici un rost, singur
cum eşti, să umbli fără căpătâi, în veşminte de
cerşetor. În Cezareea am o bibliotecă mare, sunt
foarte bogat şi vreau să te iau în serviciul meu. Vei
cerceta şi vei păstra papirusurile, vei fi hrănit şi
îmbrăcat.
 Levi se sculă.
 — Nu, nu vreau, răspunse el.
 — De ce? întrebă procuratorul, întunecându-se la
chip... Îţi sunt nesuferit? Ţi-e teamă de mine?
 Acelaşi zâmbet plin de răutate schimonosi faţa lui
Levi.
 — Nu, răspunse el. Tu te vei teme de mine. N-o
să-ţi vină uşor să mă priveşti în faţă, după ce l-ai
omorât.
 — Taci, îl opri Pilat; uite, ia banii ăştia. Levi
refuză, clătinând din cap, şi procuratorul urmă: Ştiu
că te socoţi ucenic al lui Yeshua, dar eu îţi spun că nai învăţat nimic din ce ţi-a propovăduit el. Că, dacă ai
fi făcut-o, ai fi primit negreşit să iei de la mine. Să ştii
că, înainte de moarte, el a spus că nu învinuieşte pe
nimeni. Pilat ridică semnificativ degetul, obrazul îi
tresărea nervos... El ar fi primit să ia de la mine. Tu
eşti crud, iar celălalt n-a fost crud deloc. Ce-ai să
faci? Unde-ai să te duci?
 Deodată, Levi se apropie de masă, se propti cu
mâinile în tăblie şi, aţintindu-şi ochii arzători asupra
lui Pilat, îi şopti:
 — Află, hegemon, că la Yerushalayim e un om în
care am să bag cuţitul. Vreau să ţi-o spun ca să ştii
că va mai curge sânge. 
 — Şi eu ştiu că va mai curge, răspunse Pilat.
Vorbele tale nu mă miră. De bună seamă, pe mine
vrei să mă înjunghii?
 — Pe tine n-am să izbutesc, îi răspunse Levi,
rânjind, nu sunt atât de prost să nădăjduiesc la una
ca asta. Dar îl voi înjunghia pe Iuda din Kiriat şi tot
restul vieţii pentru asta am să trăiesc.
 Atunci, ochii procuratorului se luminară de o
neînchipuită plăcere; făcându-i semn lui Levi Matei
să se apropie, îi spuse:
 — N-ai cum. Nu-ţi mai face griji. Iuda a fost
înjunghiat chiar în noaptea asta.
 Levi făcu un salt înapoi şi, aruncând priviri
sălbatice în jur, strigă:
 — Cine a făcut-o?
 — Nu fi gelos, îi răspunse rânjind Pilat şi-şi frecă
mâinile. Mi-e teamă că a avut el admiratori şi în afară
de tine.
 — Cine a făcut asta? mai repetă în şoaptă Levi.
 — Eu am făcut-o, îi răspunse Pilat.
 Levi căscă gura, îşi pironi privirea pe chipul
procuratorului, iar acesta îi spuse încet:
 — De bună seamă, nu e mult ceea ce s-a făcut,
totuşi, eu am făcut-o. Şi adăugă: Acum, ai să
primeşti ceva de la mine?
 Levi cumpăni, se îmblânzi, şi în cele din urmă
spuse:
 — Porunceşte să mi se aducă o bucăţică de
papirus curat.
 Trecuse un ceas. Levi nu se mai afla în palat.
Acum, liniştea zorilor era tulburată numai de
zgomotul lin al paşilor — erau santinelele din
grădină. Luna se spălăcea văzând cu ochii şi în 
cealaltă margine a cerului se zărea o pată albicioasă
— luceafărul.
 Făcliile se stinseseră de mult. Pe pat, era culcat
procuratorul. Dormea cu obrazul în palmă şi nu i se
auzea respiraţia. Alături de el, dormea Banga.
 Astfel întâmpină Pilat din Pont, al cincilea
procurator al Iudeii, zorii zilei de cincisprezece a
Nisanului. 
27. Sfârşitul apartamentului 50
 Când Margareta ajunse la ultimele cuvinte ale
capitolului: „... Astfel întâmpină Pilat din Pont, al
cincilea procurator al Iudeii, zorii zilei de
cincisprezece a Nisanului” — se făcuse dimineaţă.
 În curte, prin ramurile sălciilor şi teilor, vrăbiile îşi
duceau conversaţia lor matinală, veselă şi agitată.
 Margareta se ridică din fotoliu, îşi întinse
mădularele şi abia atunci îşi dădu seama cât de
istovit îi era trupul şi ce somn îi era. Curios lucru—în
sufletul ei nu se petrecuse nici o schimbare.
Gândurile îi erau limpezi, nu se simţea defel zguduită
de faptul că petrecuse noaptea într-un chip atât de
miraculos. Nu o tulburau amintirile legate de
participarea sa la balul Satanei, nici faptul că printro minune maestrul se afla din nou alături de ea, că
romanul a renăscut din cenuşă şi că toate au revenit
la locurile lor în subsolul din ulicioară, de unde
fusese izgonit denunţătorul Aloizi Mogarîci. Într-un
cuvânt, relaţiile ei cu Woland nu au atras după sine
nici o neplăcere de ordin psihic. Totul era firesc, ca şi
când altfel nici n-ar fi putut să fie.
 Intră în odaia vecină şi, văzând că maestrul
doarme adânc şi liniştit, stinse lampa de birou, care
ardea fără rost, şi se întinse pe un divan îngust,
aşezat lângă peretele opus şi acoperit cu un cearşaf
vechi, rupt. Peste un minut, adormi, şi, în dimineaţa
aceea, nu avu nici un fel de vise. Camerele din subsol
erau cufundate în tăcere, tăcută era şi căsuţa
proprietarului şi aceeaşi adâncă tăcere domnea în
ulicioara dosnică.
 În acest timp însă, adică în zorii zilei de sâmbătă,
un etaj întreg al unei instituţii din Moscova era în 
picioare, iar ferestrele acestei clădiri care dădeau spre
o piaţă întinsă, asfaltată, pe care o curăţau cu perii
nişte maşini speciale înaintând încet cu huruit, erau
scăldate din belşug într-o lumină vie, care tăia
lumina soarelui ivit la orizont.
 Toţi cei care lucrau la acel etaj erau ocupaţi cu
anchetarea afacerii Woland, şi lămpile arseseră toată
noaptea în zece birouri.
 De fapt însă, totul devenise limpede din ajun — de
vineri, când a trebuit să fie închis Teatrul de varietăţi,
drept urmare a dispariţiei administraţiei teatrului şi a
scandaloaselor scene care s-au desfăşurat în ziua
precedentă, în timpul renumitei şedinţe de magie
neagră. Necontenit, fără pic de răgaz, la etajul acela
treaz soseau materiale noi. Acum anchetatorilor
însărcinaţi cu cercetarea ciudatului caz, care mirosea
evident a forţă necurată, cu un adaos de trucuri pe
bază de hipnoză şi care vădea un flagrant aspect
penal, le revenea misiunea de a închega într-un
singur tot variatele şi încâlcitele evenimente petrecute
în diferitele colţuri ale Moscovei.
 Cel dintâi care a fost nevoit să viziteze etajul lipsit
de somn, scăldat în lumini electrice, fu Arkadi
Apollonovici Sempleiarov, preşedintele comisiei
acustice.
 Vineri după-masă, în apartamentul lui, ce se află
lângă podul Kamennîi, sună telefonul şi o voce de
bărbat ceru să vorbească cu Arkadi Apollonovici.
Consoarta acestuia, care ridicase receptorul,
răspunse sumbru că Arkadi Apollonovici nu se simte
bine, că s-a culcat să doarmă şi nu poate veni la
telefon. Totuşi Arkadi Apollonovici a trebuit să vină la
telefon. La întrebarea, cine doreşte să vorbească cu 
Arkadi Apollonovici, vocea din telefon răspunse foarte
scurt cine şi de unde e.
 — O secundă... imediat... un minut... bâigui
consoarta preşedintelui comisiei acustice, de obicei
extrem de îngâmfată, şi zbură ca o săgeată în
dormitor, să-l ridice pe Arkadi Apollonovici din pat,
unde zăcea resimţind chinuri de iad la amintirea
şedinţei de magie neagră din ajun şi a scandalului
din noaptea trecută, care a însoţit izgonirea din
apartament a nepoatei lui din Saratov.
 E drept, nu chiar într-o secundă, dar nici într-un
minut, ci într-un sfert de minut, Arkadi Apollonovici,
cu un singur papuc, pe piciorul stâng, numai în
lenjerie de corp, era lângă telefon şi murmura:
 — Da... eu sunt... Vă ascult, vă ascult...
 Consoarta lui, uitând în acele clipe toate crimele
oribile împotriva fidelităţii conjugale, cu care fusese
prins nefericitul Arkadi Apollonovici, se iţi în uşa
coridorului, avântând papucul în aer şi şoptind:
 — Papucul... pune-ţi papucul, că răceşti la
picioare, la care, Arkadi Apollonovici, alungând-o cu
piciorul gol şi făcându-i ochi fioroşi, bălmăjea în
telefon:
 — Da, da, da, cum să nu, înţeleg... plec imediat.
 Toată seara Arkadi Apollonovici o petrecu la etajul
unde avea loc ancheta.
 Discuţia se dovedi apăsătoare, o discuţie dintre
cele mai neplăcute, întrucât a trebuit să povestească
cu toată sinceritatea nu numai ce ştia despre
spectacolul acela infect şi despre încăierarea din lojă,
dar, concomitent, fapt care se dovedi cu adevărat
necesar, şi despre Miliţa Andreevna Pokobatko din
strada Elohovskaia, şi despre nepoata din Saratov, şi 
despre multe altele care îi pricinuiau chinuri
nemaipomenite bietului Arkadi Apollonovici.
 Se înţelege de la sine că depoziţiile lui Arkadi
Apollonovici — un om instruit şi cult, martor al
revoltătorului spectacol, un martor cu scaun la cap,
calificat, care i-a descris cât se poate de exact atât pe
magicianul misterios cu mască pe faţă, cât şi pe cei
doi ticăloşi, asistenţii lui, şi care a reţinut atât de
bine că pe magician îl chema Woland — au făcut să
înainteze considerabil ancheta. Confruntarea însă a
depoziţiilor lui Arkadi Apollonovici cu depoziţiile
altora, printre care unele doamne care au avut de
suferit de pe urma reprezentaţiei (doamna în lenjerie
de culoare violetă, care l-a uluit pe Rimski şi, vai,
multe altele), cât şi a curierului Karpov, care fusese
trimis la apartamentul 50 din strada Sadovaia, au
stabilit imediat locul unde trebuia căutat vinovatul
tuturor acestor tărăşenii.
 În apartamentul 50 se făcuseră repetate
descinderi şi nu numai că fusese cercetat în mod
extrem de minuţios, dar până şi pereţii lui au fost
ciocăniţi, iar coşurile de la cămine verificate în
căutare de ascunzători secrete. Toate aceste măsuri
însă nu au dus la nici un rezultat şi nici una din
descinderi nu a putut dezvălui prezenţa cuiva acolo,
deşi era absolut evident că apartamentul este locuit;
în ciuda faptului că toate persoanele care într-un fel
sau altul aveau menirea să se ocupe de artiştii străini
aflaţi în turneu la Moscova afirmau în mod hotărât şi
categoric că nici un fel de profesor de magie neagră
cu numele Woland nu există şi nici nu poate fi în
capitală.
 Absolut nicăieri nu fusese înregistrat la sosire,
nimănui nu-i prezentase paşaportul sau alte 
documente, contracte sau convenţii şi nimeni nu
auzise de el! Kitaiţev, şeful secţiei de programe a
comisiei de spectacole, se jura pe ce are mai scump
că Stepan Lihodeev, dispărutul, nu-i trimisese spre
aprobare nici un fel de program de reprezentaţie al
vreunui Woland şi că nu fusese anunţat prin nici un
telefon de sosirea numitului. Aşadar, el, Kitaiţev, nu
pricepe defel şi habar n-are cum de a putut Stepan să
admită o astfel de reprezentaţie la „Varietăţi”. Când i
s-a spus însă că Arkadi Apollonovici l-a văzut cu
propriii lui ochi pe acest magician la spectacol,
Kitaiţev se mulţumi să-şi desfacă neputincios braţele
şi să ridice ochii spre cer. Şi după ochii lui Kitaiţev se
putea vedea şi afirma cu tărie că omul acesta este
pur ca un cristal.
 Era acel Prohor Petrovici, preşedintele Comisiei
centrale de spectacole...
Şi fiindcă veni vorba, cum a intrat miliţia în biroul
lui, Prohor Petrovici s-a reîntors imediat în costumul
său, spre nemaipomenita bucurie a Armei
Riceardovna şi spre marea nedumerire a miliţiei,
deranjată fără motiv.
 Trebuie să adăugăm că, reîntorcându-se şi
băgându-se în costumul său cenuşiu cu dungi,
Prohor Petrovici a aprobat absolut toate rezoluţiile pe
care costumul le pusese în timpul scurtei sale
absenţe.
 ... Aşadar, acelaşi Prohor Petrovici, în modul cel
mai hotărât, habar n-avea despre nici un fel de
Woland.
 Vreţi, nu vreţi, dar ieşea ceva de necrezut: mii de
spectatori, tot complexul de la „Varietăţi”, în sfârşit
Sempleiarov Arkadi Apollonovici, un om cum nu se
poate mai instruit, toţi îl văzuseră pe acest mag, ca şi 
pe blestemaţii lui asistenţi, dar, în acelaşi timp, nu
exista nici o posibilitate să-i găseşti undeva. Ce s-a
întâmplat, permiteţi-mi să vă întreb: l-a înghiţit
pământul imediat după dezgustătoarea şedinţă de
magie neagră sau, după cum afirmă unii, nici nu a
fost la Moscova? Dar dacă admitem prima variantă,
rezultă, fără doar şi poate, că atunci când l-a înghiţit
pământul, el a luat cu sine tot capul administraţiei
Teatrului de varietăţi, iar dacă o admitem pe a doua,
nu reiese cumva că însăşi administraţia teatrului
nefast, săvârşind premergător vreo porcărie (amintiţivă numai geamul spart în biroul lui Rimski şi
purtarea lui As de caro!), a dispărut fără urmă din
Moscova?
 Trebuie să-i recunoaştem meritul celui ce
conducea ancheta penală. Rimski, care dispăruse,
fusese găsit cu o viteză uluitoare. A fost de ajuns să
se confrunte comportarea lui As de caro, lângă staţia
de taxiuri din faţa cinematografului, cu unele indicii
legate de timp, cum ar fi, de exemplu, ora la care s-a
terminat reprezentaţia şi momentul în care ar fi putut
să dispară Rimski, pentru ca imediat să se expedieze
o telegramă la Leningrad. Peste o oră, sosi răspunsul
(vineri spre seară) cum că Rimski a fost descoperit în
camera 412 a hotelului „Astoria”, la etajul patru,
alături de camera în care se instalase responsabilul
de repertorii al unui teatru din Moscova, aflat tocmai
atunci în turneu la Leningrad, aceeaşi cameră care,
după cum se ştie, avea mobila de culoare cenuşiualbastră, ornată cu auriu, şi o baie de toată
frumuseţea.
 Rimski, găsit în dulapul de haine din camera 412
a hotelului „Astoria”, a fost supus unui interogatoriu
chiar acolo, la Leningrad. După care, la Moscova a 
sosit o telegramă anunţând că directorul financiar
Rimski se găseşte într-o stare de totală
iresponsabilitate, că la toate întrebările nu dă
răspunsuri judicioase sau poate nu vrea să le dea şi
că nu cere decât un singur lucru: să fie ascuns într-o
cameră blindată, prevăzută cu pază înarmată. De la
Moscova, printr-o telegramă, s-a ordonat ca Rimski
să fie adus în capitală, sub pază, drept care Rimski a
şi plecat vineri, păzit, cu trenul de seară.
 Tot vineri, spre seară, au dat şi de urma lui
Lihodeev. În toate oraşele fuseseră trimise telegrame
cerându-se informaţii despre el. Din Ialta a sosit
răspunsul cum că Lihodeev trecuse pe acolo, dar că a
plecat cu un avion spre Moscova.
 Singura urmă care n-a putut fi depistată era urma
lui Varionuha. Celebrul administrator de teatru,
cunoscut literalmente de întreaga populaţie a
Moscovei, dispăruse de parcă l-ar fi înghiţit
pământul.
 În acelaşi timp, anchetatorii fuseseră nevoiţi să se
ocupe şi de întâmplările petrecute în alte părţi ale
Moscovei, în afara Teatrului de varietăţi. A trebuit să
fie soluţionat neobişnuitul caz al funcţionarilor care
cântau „Slăvită mare” (apropo de asta, profesorul
Stravinski a reuşit să-i readucă la starea normală
după vreo două ore de corvoadă, făcându-le nişte
injecţii subcutanate), cazurile cetăţenilor care au
prezentat unor persoane sau diverselor instituţii
dracu ştie ce bazaconii în loc de bancnote, precum şi
cazurile persoanelor care au suferit daune de pe
urma schimbării unor asemenea bani.
 Dar e de la sine înţeles că cel mai neplăcut, cel
mai scandalos şi mai de nerezolvat dintre toate
cazurile a fost răpirea capului defunctului literat 
Berlioz, direct din sicriul expus în sala „Griboedov”,
fapt petrecut ziua-n amiaza mare.
 Cei doisprezece oameni care efectuau ancheta
culegeau ca pe o andrea ochiurile blestemate ale
acestei afaceri complicate, răspândite în întreaga
Moscovă.
 Unul dintre anchetatori sosi la clinica profesorului
Stravinski şi ceru să i se prezinte în primul rând lista
persoanelor care fuseseră internate în ultimele trei
zile. În felul acesta au fost găsiţi Nikanor Ivanovici
Bosoi şi nefericitul prezentator căruia răufăcătorii
încercaseră să-i smulgă capul. De altfel, personajele
acestea n-au reţinut prea mult atenţia anchetei.
Acum era lesne de stabilit că aceştia doi au căzut
victimă uneia şi aceleiaşi bande conduse de acelaşi
mag misterios. În schimb, Ivan Nikolaevici Bezdomnîi
i-a trezit anchetatorului un interes deosebit.
 Uşa camerei 117, în care locuia Ivanuşka, s-a
deschis în seara de vineri, şi în prag apăru un bărbat
tânăr, cu faţa rotundă, liniştit, plăcut şi blând, care
nu semăna defel cu un anchetator, cu toate că era
unul dintre cei mai buni anchetatori din Moscova.
Acesta văzu un tânăr întins în pat, palid şi tras la
chip, cu nişte ochi în care se citea o lipsă de interes
faţă de tot ce se petrecea în preajmă, nişte ochi care
ba se îndreptau undeva în depărtare, dincolo de tot
ce se afla în jur, ba se interiorizau. Anchetatorul s-a
prezentat cu blândeţe, zicând că a trecut pe la Ivan
Nikolaevici ca să stea de vorbă cu el despre
întâmplările petrecute alaltăseară la Patriarşie prudî.
 Vai, cât ar fi triumfat Ivan dacă anchetatorul ar fi
venit la el mai devreme, măcar în noaptea dinspre joi,
când Ivan încercase cu atâta furie şi aprindere să se
facă ascultat în legătură cu cele petrecute la 
Patriarşie prudî! Acum visul lui de a ajuta la
prinderea consultantului se împlinise, nu mai avea
nevoie să alerge după nimeni, veniseră ei la dânsul,
anume ca să-i asculte relatarea celor întâmplate
miercuri, seara.
 Dar, vai, Ivanuşka se schimbase cu totul în timpul
scurs din clipa morţii lui Berlioz; era gata să
răspundă prompt şi politicos la toate întrebările
anchetatorului, dar în privirea şi în glasul lui se
simţea indiferenţa. Soarta lui Berlioz nu-l mai
tulbura pe poet.
 Înainte de a sosi anchetatorul, Ivanuşka dormita
întins în pat, şi prin faţa lui se perindau tot soiul de
vedenii. Astfel i se năzări un oraş ciudat, de neînţeles,
inexistent, cu blocuri de marmură, colonade
sculptate, cu acoperişuri strălucind în soare, cu
turnul lui Antonius negru, sumbru şi nemilos, cu un
palat pe colina vestică, scufundat până aproape de
acoperiş în verdeaţa luxuriantă a unei grădini
tropicale, cu statui de bronz care, arzând în lumina
apusului, se înălţau deasupra acestei grădini; văzu
defilând pe sub zidurile oraşului străvechi centuriile
romane ferecate în zale.
 Prin negura somnului, în faţa lui Ivan se ivi un om
stând nemişcat într-un jeţ, cu obrazul ras, palid,
galben, nervos şi obosit, un om într-o mantie albă cu
căptuşeală sângerie, care privea cu ură spre grădina
bogată, în care se simţea străin. Mai vedea un munte
galben, pleşuv, în vârful căruia se aflau nişte stâlpi
cu drugi de lemn ţintuiţi transversal, pe care nu mai
era nimeni.
 Cele petrecute însă la Patriarşie prudî încetaseră
să-l mai preocupe pe poetul Ivan Bezdomnîi. 
 — V-aş ruga să-mi spuneţi, Ivan Nikolaevici, la ce
distanţă vă aflaţi dumneavoastră de portiţa turnantă,
atunci când Berlioz a căzut sub tramvai.
 Un zâmbet nepăsător, abia perceptibil apăru pe
buzele lui Ivan, şi acesta răspunse:
 — Eram departe.
 — Dar omul acela în haine cadrilate se afla chiar
lângă portiţa turnantă?
 — Nu, şedea în apropiere, pe o bancă.
 — Sunteţi sigur că nu s-a apropiat de portiţă în
clipa când a căzut Berlioz?
 — Sunt sigur. Nu s-a apropiat. Şedea tolănit.
 Aceste întrebări au fost ultimele pe care le-a mai
pus anchetatorul. Apoi s-a ridicat, i-a întins mâna lui
Ivanuşka, urându-i grabnică însănătoşire şi
exprimându-i speranţa că în curând va avea din nou
prilejul să-i citească versurile.
 — Nu, îi răspunse încet Ivan, n-am să mai scriu
versuri.
 Anchetatorul schiţă un zâmbet politicos şi-şi
permise să exprime certitudinea că poetul se află în
prezent într-o stare oarecum depresivă, dar că toate
acestea vor trece curând...
 — Nu, îi răspunse din nou Ivan, ocolind privirea
anchetatorului şi uitându-se departe spre orizontul
care se stingea, n-o să-mi treacă niciodată. Versurile
pe care le-am scris erau nişte versuri proaste; abia
acum mi-am dat seama.
 Anchetatorul îl părăsi pe Ivanuşka de la care
obţinuse un material extrem de preţios. Urmărind
firul evenimentelor, de la capăt spre început, s-a
reuşit în cele din urmă să se ajungă la izvorul de la
care au purces toate. Anchetatorul nu se îndoia de
faptul că aceste evenimente au început o dată cu 
crima de la Patriarşie. Indiscutabil că nici Ivanuşka şi
nici acel individ cadrilat nu l-au împins sub tramvai
pe nefericitul preşedinte al Massolit-ului; fiziceşte,
cum s-ar spune, căderea lui sub roţile tramvaiului na fost provocată de nimeni. Dar anchetatorul era
convins că Berlioz s-a aruncat sub tramvai (sau a
căzut sub el) sub acţiunea hipnozei.
 Într-adevăr, se strânseseră suficiente date şi se
cunoştea de pe acum cine şi unde trebuie căutat.
 Din nefericire însă, era absolut cu neputinţă să
prinzi pe careva. Repetăm, nu încape îndoială că în
apartamentul 50, fie el de trei ori blestemat, locuia
cineva. Din când în când, din acest apartament
răspundea la apelurile telefonice când o voce
hodorogită, când una fornăită, uneori se deschidea
câte o fereastră, ba, mai mult, se auzeau din el
sunete de patefon. Dar, cu toate acestea, ori de câte
ori se făceau descinderi în apartament, nu era găsit
absolut nimeni. Şi au fost acolo nu o dată, şi la
diferite ore din cele douăzeci şi patru. Şi nu numai
atât, prin apartament au trecut şi cu o plasă,
controlând toate colţurile. Apartamentul era
suspectat de multă vreme. Se supraveghea nu numai
drumul care ducea în curte prin spaţiul de sub
poartă, dar şi uşa din dos, ba mai mult, a fost pusă o
pază şi pe acoperiş, lângă coşurile pe care ieşea
fumul. Orice s-ar spune, apartamentul 50 le dădea de
furcă şi nimic nu se putea întreprinde în acest sens.
 Lucrurile au continuat astfel până la miezul nopţii
spre sâmbătă, când baronul Meigel, îmbrăcat în
haine de seară şi purtând pantofi de lac, s-a
îndreptat solemn spre apartamentul 50 în calitate de
musafir. S-a auzit cum cineva i-a deschis baronului,
spre a-i permite să intre. Exact la zece minute după
aceea, fără să se mai sune, se efectua o descindere,
însă nu numai că stăpânii apartamentului lipseau,
dar, lucru cu totul ieşit din comun, nu s-a descoperit
nici urmă de baron Meigel.
 Aşadar, după cum am mai spus, lucrurile au
durat în felul acesta până în zorii zilei de sâmbătă,
când s-au adăugat date noi şi foarte interesante. Pe
aeroportul din Moscova a aterizat un avion de
călători, cu şase locuri, sosit din Crimeea. Printre alţi
pasageri a coborât din el un pasager ciudat. Era un
cetăţean tânăr, cu o barbă ţepoasă crescută sălbatic,
nespălat de trei zile, cu ochii înroşiţi şi speriaţi, fără
bagaj şi cu o îmbrăcăminte întrucâtva stranie. Purta
o căciulă mare de blană, un cojoc îmbrăcat peste
cămaşa de noapte şi papuci de casă, din piele
albastră, nou-nouţi, de-abia cumpăraţi. În clipa când
s-a dezlipit de scara pe care coborâse din avion,
cineva s-a şi apropiat de el. Cetăţeanul fusese
aşteptat şi, după un timp oarecare, în faţa comisiei
de anchetă apăru Stepan Bogdanovici Lihodeev,
neuitatul director al Teatrului de varietăţi, furnizând
noi date. Acum devenise clar că Woland pătrunsese la
„Varietăţi” sub înfăţişarea unui artist, că l-a
hipnotizat pe Stepan Lihodeev, iar apoi a reuşit să-l
azvârle afară din Moscova, la cine ştie câţi kilometri
distanţă. În felul acesta, materialul anchetei se mai
îmbogăţi, dar situaţia nu se uşura defel, ci,
dimpotrivă, deveni mai anevoioasă, întrucât era
limpede că a pune mâna pe o persoană care face
glume de felul aceleia căreia îi căzuse victimă Stepan
Bogdanovici nu era o treabă deloc simplă. Între altele,
Lihodeev, la propria sa cerere, fusese închis într-o
celulă în care se bucura de securitate deplină, iar în
faţa comisiei de anchetă apăru Varionuha, arestat cu 
puţin înainte, în locuinţa sa, unde se întorsese după
o absenţă de aproape două zile şi două nopţi, timp în
care nu se ştiuse nimic de el.
 Cu toată promisiunea dată lui Azazello de a nu
mai minţi, administratorul a început prin a cârpi tot
o minciună. Deşi, la drept vorbind, nu-l putem
condamna prea aspru pentru asta. De fapt, Azazello
i-a interzis să mintă şi să răspundă obraznic la
telefon, or, în cazul de faţă, administratorul nu
discuta prin intermediul acestui aparat. Ferindu-şi
privirea, Ivan Savelievici declară că în ziua de joi se
îmbătase de unul singur în biroul său de la
„Varietăţi”, după care a plecat undeva, dar încotro,
nu ţine minte, apoi a mai băut un pahar, dar unde,
nu ţine minte, s-a tăvălit pe undeva pe sub gard, dar
unde anume — nici asta n-o ţine minte. Numai după
ce administratorului i s-a pus în vedere că prin
comportarea sa prostească, absurdă, pune piedici
într-o anchetă importantă şi că pentru asta,
bineînţeles, va fi tras la răspundere, Varionuha
izbucni în lacrimi şi mărturisi în şoaptă, cu glas
tremurat, aruncând priviri speriate în toate părţile, că
numai şi numai de frică a minţit, că se teme de
răzbunarea bandei lui Woland în mâinile căreia
fusese şi că roagă, imploră, că nu are altă dorinţă
decât să fie încuiat într-o cameră blindată.
 — Ptiu, fir-ar al naibii! Toţi se agaţă de camera
asta blindată! mormăi pe sub nas unul din
anchetatori.
 — Ticăloşii ăia au băgat o spaimă grozavă în ei,
spuse cel care-l vizitase pe Ivanuşka.
 Îl liniştiră pe Varionuha cât se pricepură mai bine,
dându-i-se asigurări că îl vor păzi şi fără cameră
blindată; totodată, constatară că omul nu băuse nici 
un fel de „pahar” pe sub gard, ci că fusese bătut de
doi indivizi dintre care unul cu colţi şi roşcovan, iar
celălalt un grăsan.
 — Aha-a, aha, semăna cu un motan?
 — Da, da, da, şopti administratorul, înmărmurit
de spaimă şi, furişând priviri în jur, dădu noi
amănunte asupra felului în care fusese ţinut aproape
două zile în apartamentul 50, nevoit să servească
drept vampir şi momeală, şi cum era cât pe ce să
devină pricina pieirii directorului financiar Rimski...
 Între timp fu introdus Rimski, pe care-l aduseseră
cu trenul din Leningrad. Dar bătrânul acesta cu
părul alb ca neaua, tremurând de frică şi cu mintea
rătăcită, în care era foarte greu să-l recunoşti pe
fostul director financiar, nu voia pentru nimic în
lume să spună adevărul şi se dovedi extrem de
încăpăţânat în această privinţă. Rimski pretindea că
nu văzuse în noaptea aceea la fereastra biroului său
pe nici o Hella şi nici pe Varionuha, ci pur şi simplu i
s-a făcut rău şi, în neştire, a plecat la Leningrad.
Inutil să mai adăugăm că directorul financiar, bolnav
de-a binelea, şi-a încheiat depoziţia cu rugămintea de
a fi şi el închis într-o cameră blindată.
 Annuşka fu arestată pe când încerca să strecoare
casieriţei de la magazinul universal de pe Arbat o
bancnotă de zece dolari. Spusele Annuşkăi despre
oamenii care ieşeau în zbor prin fereastra casei de pe
Sadovaia şi despre potcovioara pe care ea, Annuşka,
a ridicat-o de jos pentru a o duce la miliţie fură
ascultate cu atenţie.
 — Potcovioara era într-adevăr de aur, cu briliante?
fu întrebată Annuşka.
 — Tocmai eu să nu recunosc un briliant!
răspunse Annuşka. 
 — Dar ţi-a dat el bancnota de zece ruble, după
cum susţii dumneata?
 — Eu să nu ştiu ce-i aia o bancnotă de zece ruble!
răspunse Annuşka.
 — Atunci, când s-au transformat în dolari?
 — Nu ştiu nimic de dolari, n-am văzut nici un fel
de dolari, răspunse piţigăiat Annuşka. Era dreptul
meu. Am căpătat o recompensă din care voiam să-mi
cumpăr nişte stambă. Şi pe loc începu să înşire vrute
şi nevrute, cum că ea nu răspunde pentru
conducerea blocului care a prăsit la etajul patru pe
necuratul, din pricina căruia nu e chip să trăiască
omul liniştit.
 La aceste cuvinte, anchetatorul începu să agite
enervat tocul pe sub nasul Annuşkăi şi, întrucât
femeia îi plictisise de-a binelea pe toţi, îi completă un
bilet de ieşire, verde, după care, spre satisfacţia
tuturor, Annuşka dispăru din clădire.
 Urmară apoi, unul după altul, un şir întreg de
oameni, printre care şi Nikolai Ivanovici, chiar atunci
arestat, numai din prostia nevestei sale geloase, care
anunţase miliţia în zorii zilei că bărbatul ei a
dispărut. Comisia de anchetă nu fu prea uimită
atunci când Nikolai Ivanovici a întins pe masă
adeverinţa dată în batjocură, din care rezulta că-şi
petrecuse timpul la balul dat de Satana. În relatările
sale despre felul cum o cărase prin văzduh în spinare
pe fata din casă a Margaretei Nikolaevna, în pielea
goală, undeva la dracu-n praznic, ca să facă baie în
râu, şi despre apariţia anterioară acestei plimbări, în
fereastra apartamentului, a Margaretei Nikolaevna,
goală şi ea, Nikolai Ivanovici s-a îndepărtat niţeluş de
la adevăr. Astfel, de pildă, nu găsi necesar să
pomenească faptul că intrase în dormitor, în mână cu 
cămăşuţa aruncată pe geam. Din spusele lui, reieşea
că Nataşa a ieşit în zbor pe fereastră, l-a încălecat şi
l-a mânat afară din Moscova.
 — În faţa forţei, am fost nevoit să mă supun,
mărturisi Nikolai Ivanovici şi încheie cu rugămintea
de a nu se sufla nici un cuvânt despre toate acestea
consoartei lui, ceea ce i s-a şi făgăduit.
 Din depoziţiile lui Nikolai Ivanovici s-a putut
stabili că Margareta Nikolaevna, ca şi Nataşa, femeia
ei de serviciu, au dispărut fără urmă. S-au luat
măsuri pentru găsirea lor.
 Astfel ancheta, care nu încetase nici o clipă, a
intrat în dimineaţa zilei de sâmbătă. Între timp, în
oraş se iscau şi se răspândeau fel şi fel de zvonuri
nemaipomenite, în care o infimă parte de adevăr era
înzorzonată cu cele mai gogonate minciuni. Se
spunea cum că la „Varietăţi” avusese loc o
reprezentaţie, după care cele două mii de spectatori
au zbughit-o în stradă, aşa cum îi făcuse mama, că
fusese descoperită pe strada Sadovaia o imprimerie
clandestină de bancnote false de tip vrăjitoresc, că o
bandă oarecare a capturat cinci administratori din
sectorul distracţiilor, dar că miliţia i-ar fi descoperit
imediat pe toţi, şi multe altele pe care ţi-e şi silă să le
repeţi.
 Intre timp, se apropie ora prânzului, şi, în
încăperea unde se desfăşura ancheta, sună telefonul.
Din strada Sadovaia se comunica cum că în
blestematul apartament au apărut din nou semne de
viaţă. Cineva dinăuntru a deschis ferestrele, în
locuinţă se aud acorduri de pian şi voci cântând, iar
pe pervazul ferestrei a fost văzut un motan negru,
încălzindu-se la soare. 
 Pe la ora patru a acelei zile agitate, un grup mare
de bărbaţi în civil au coborât din trei automobile,
oprite la o oarecare distanţă de clădirea cu nr. 302
bis din strada Sadovaia. Numerosul grup s-a
despărţit în două, dintre care unul a trecut prin gang
în curte direct spre uşa a şasea, iar al doilea a
deschis o uşiţă de obicei zăvorită, ce ducea spre
intrarea de serviciu, şi ambele grupuri au început să
urce pe scări diferite spre apartamentul cu pricina.
 În acest timp, Azazello şi Koroviev, acesta din
urmă în ţinută obişnuită şi nu în fracul lui de gală,
şedeau în sufrageria apartamentului, fiind pe
terminate cu masa de prânz. Woland, după obiceiul
său, se afla în dormitor, cât despre motan, nu-i ştia
nimeni cărările. Judecând însă după zăngănitul
cratiţelor, care se auzea din bucătărie, se putea
admite că Behemoth se afla tocmai acolo, făcând pe
nebunul, ca de obicei.
 — Ce o fi cu paşii ăştia de pe scară? întrebă
Koroviev, agitând linguriţa în ceaşca de cafea neagră.
 — Vin să ne aresteze, răspunse Azazello şi dădu
pe gât un păhărel de coniac.
 — Aha, da... Bun... făcu Koroviev.
 Cei care urcau scara principală ajunseseră între
timp pe palierul etajului patru: acolo, doi instalatori
trebăluiau pe lângă radiatorul caloriferului. Cei care
urcau schimbară câteva priviri semnificative cu
instalatorii.
 — Toată lumea e acasă, şopti unul dintre
instalatori, lovind cu ciocanul într-o ţeavă.
 Atunci, cel care păşea în faţă scoase, fără să se
mai ascundă, un mauser negru de sub palton, iar un
altul, care mergea alături de el, şperaclele. În general,
cei care se îndreptau spre apartamentul 50 erau 
echipaţi cu tot dichisul. Doi dintre ei aveau în
buzunar nişte plase subţiri, de mătase, care se
desfăşurau cu uşurinţă, al treilea un arcan, iar al
patrulea, nişte măşti de tifon şi fiole cu cloroform.
 Într-o secundă, uşa de la intrare în apartamentul
cu bucluc fu deschisă, şi primul grup se trezi în
vestiar, iar uşa din bucătărie, care pocnise în aceeaşi
clipă, dovedi că şi al doilea grup, urcat pe scara de
serviciu, sosise la timp.
 De data aceasta, chiar dacă nu total, într-o
anumită măsură succesul era vădit. Oamenii s-au
răspândit neîntârziat prin toate odăile, dar n-au găsit
nicăieri nici ţipenie; în schimb, în sufragerie, pe
masă, se vedeau resturile unui prânz, fără îndoială
de curând părăsit, iar în salon, pe prichiciul
şemineului, lângă o carafă de cristal, şedea un uriaş
motan negru care ţinea în labe un primus.
 Un răstimp destul de îndelungat cei intraţi îl
priviră pe motan fără a scoate un sunet.
 — Hm, hm... Într-adevăr e grozav... şopti unul
dintre ei.
 — Nu fac pozne, nu mă leg de nimeni, repar
primusul şi atâta tot, rosti motanul încruntat, pe un
ton ostil, în plus, socot de datoria mea să vă previn că
pisica este un animal străvechi şi tabu.
 — Impecabilă punere în scenă, şopti unul din cei
sosiţi, în timp ce altul rosti tare şi răspicat:
 — Hai, motan tabu şi ventriloc, ia pofteşte
încoace!
 O plasă se desfăşură în văzduh, dar cel care o
aruncase, spre cumplita uimire a tuturor, dădu greş
şi prinse doar carafa de cristal care se prăbuşi
zăngănind şi se făcu ţăndări.
 — Unu la zero! urlă motanul. Ura! 
Şi imediat, punând la o parte primusul, scoase de
la spate un browning. Îl îndreptă într-o clipă asupra
celui care se afla mai aproape de el, dar, înainte să fi
apucat să apese pe trăgaci, în mâna omului fulgeră o
flacără şi, o dată cu împuşcătura mauserului,
motanul se prăbuşi cu capul în jos de pe şemineu,
scăpând din mână browningul şi trântind pe podea
primusul.
 — S-a isprăvit, rosti animalul cu voce stinsă şi se
întinse sfârşit în balta de sânge; daţi-vă la o parte o
secundă, lăsaţi-mă să-mi iau rămas-bun de la acest
pământ. O, Azazello, prietenul meu, gemu motanul,
şiroind de sânge, unde eşti? Şi-şi îndreptă ochii care
se stingeau înspre uşa ce dădea în sufragerie —n-ai
sărit în ajutorul meu într-o luptă inegală, l-ai părăsit
pe sărmanul Behemoth pentru un pahar de coniac —
ce-i drept, un coniac epocal! Dacă-i aşa, fie ca
moartea mea să-ţi apese cugetul, iar eu îţi las
moştenire browningul meu...
 — Plasa, plasa, plasa... şoptiră alarmaţi cei din
jurul motanului!
 Dar plasa, dracu ştie de ce, se agăţase în
buzunarul cuiva şi nu voia să iasă afară.
 — Singurul lucru care poate salva un motan rănit
de moarte, bâigui din greu motanul, e o înghiţitură de
benzină, şi, profitând de zăpăceala tuturor, îşi lipi
botul de orificiul rotund al primusului şi sorbi din
benzină.
 În aceeaşi clipă, sângele care i se prelingea pe sub
laba stângă din faţă se opri. Motanul sări în picioare
viu şi nevătămat, şi, mai sprinten ca oricând, apucă
primusul la subţioară şi o zbughi cu el înapoi pe
şemineu, iar de acolo, sfâşiind tapetul, se căţără pe 
perete şi peste două secunde se afla sus, deasupra
tuturor, cocoţat pe o galerie de metal.
 Într-o clipită, mai multe mâini se încleştară de
perdea smulgând-o cu galerie cu tot, din care pricină
soarele năvăli în odaia întunecată. Dar nici motanul
care se înzdrăvenise prin şarlatanie, nici primusul nu
căzură jos. Fără să se despartă de acest instrument,
motanul izbuti să facă un salt prin aer, până la lustra
care atârna la mijlocul odăii.
 — Scara de funie! strigară cei de jos.
 — Vă provoc la duel! urlă motanul zburând pe
deasupra capetelor cu lustra care se legăna; acum,
ţinea din nou în labe browningul, iar primusul îl
aşezase între braţele lustrei.
 Pişicherul duse pistolul la ochi şi, balansându-se
ca un pendul deasupra celor adunaţi jos, deschise
focul asupra lor. Bubuiturile cutremurară
apartamentul. Cioburile lustrei de cristal se
împrăştiară pe podea, oglinda de pe şemineu crăpă în
mii de raze, aerul se umplu de praf de tencuială.
Tuburile de cartuşe goale porniră să salte pe
duşumea, geamurile plesniră şi, din primusul găurit
cu un glonte, ţâşni benzina. Acum nu mai putea fi
vorba ca motanul să fie luat de viu, şi, drept răspuns,
cei veniţi trăgeau din mausere cu precizie, ca turbaţi,
în capul, în burta, în pieptul şi în spinarea
animalului. Sunetul focurilor de revolver trezi panică
afară, pe asfaltul din curte.
 Dar aceste împuşcături nu durară prea mult,
potolindu-se cumva de la sine. Fapt e că atât
motanul, cât şi cei veniţi nu avuseseră absolut nimic
de suferit din pricina lor. Nu fusese nimeni nu numai
ucis, dar nici măcar rănit. Toţi, printre care şi
motanul, rămăseseră absolut teferi şi nevătămaţi. 
Pentru a verifica definitiv acest lucru, unul dintre
vizitatori trase cinci gloanţe la rând în capul
afurisitului animal, la care motanul răspunse
prompt, descărcând o magazie întreagă de cartuşe;
rezultatul — acelaşi: nici un efect asupra nimănui.
Motanul se legăna pe lustră, ale cărei balansări se
încetineau tot mai mult, suflând cine ştie de ce în
ţeava revolverului şi scuipându-şi în labă.
 Pe feţele celor de jos, încremeniţi şi muţi, se
zugrăvi expresia unei totale nedumeriri. Era unicul
sau unul dintre puţinele cazuri când împuşcăturile
nu produceau nici un efect. S-ar fi putut admite,
bineînţeles, că pistolul motanului nu era decât o
jucărie, dar despre mauserele celor veniţi nu se putea
nicidecum afirma acelaşi lucru. Prima rană a
motanului, cum reieşea acum clar şi fără putinţă de
tăgadă, nu fusese decât o scamatorie, o prefăcătorie
neruşinată, la fel ca şi băutul benzinei.
 S-a mai făcut o încercare de a se pune mâna pe
motan. Aruncară un arcan, dar acesta se agăţă de o
luminare şi lustra se prăbuşi. Izbitura ei păru să
cutremure întreaga clădire, dar degeaba. Cei prezenţi
fură împroşcaţi cu ţăndări, iar motanul zbură prin
aer şi se aşeză sus de tot, sub tavan, pe partea
superioară a ramei aurite care încadra oglinda de pe
şemineu. N-avea de gând s-o şteargă nicăieri, ba
dimpotrivă, şezând într-o relativă siguranţă, începu
din nou să pălăvrăgească.
 — Nu înţeleg defel, strigă el de sus, cauzele acestei
comportări atât de violente faţă de mine...
 De la primele cuvinte însă, o voce groasă,
tunătoare, răsunând de undeva, întrerupse
cuvântarea motanului: 
 — Ce se întâmplă în casă? Sunt deranjat în
preocupările mele.
 O altă voce, neplăcută şi fonfăită, răspunse...
 — Bineînţeles, cine poate fi altul decât Behemoth,
lua-l-ar dracu!
 Un al treilea glas, scârţâit, rosti:
 — Messire! E sâmbătă! Soarele apune. Venit-a
ceasul!
 — Vă rog să mă scuzaţi, dar nu mai pot continua
discuţia, spuse motanul de pe oglindă. Venit-a
ceasul.
 Îşi azvârli pistolul şi sparse ambele geamuri de la
fereastră. Apoi aruncă benzină pe jos şi benzina se
aprinse de la sine, stârnind o vâlvătaie până-n tavan.
 Incendiul se dezlănţui cu o neobişnuită putere şi
repeziciune; ardea, mai abitir ca benzina. Pe loc
tapetul începu să fumege, perdeaua, ruptă şi căzută
pe duşumea, se aprinse, luară foc ramele ferestrelor
sparte. Motanul se arcui, mieună, sări de pe oglindă
pe pervazul ferestrei şi dispăru împreună cu
primusul său. De afară s-auziră împuşcături. Omul
care şedea pe o treaptă a scării de incendiu, la nivelul
ferestrelor văduvei, trăsese în motan pe când zbura
de pe un pervaz pe altul, îndreptându-se spre
burlanul de la colţul casei, ce era construită, după
cum s-a mai spus, cu faţada în formă de U. De pe
burlan motanul se caţără pe acoperiş. Acolo, din
păcate, tot fără rezultat, fu întâmpinat de gloanţele
celor care păzeau coşurile, dar motanul se pierdu în
lumina crepusculară ce învăluia oraşul.
 Între timp, în apartament luase foc parchetul sub
picioarele celor veniţi şi, în mijlocul flăcărilor, chiar în
locul unde se tăvălise mai adineauri motanul,
prefăcându-se rănit, apăru, din ce în ce mai desluşit, 
cadavrul fostului baron Meigel, cu bărbia repezită în
sus şi ochii sticloşi. N-a mai fost cu putinţă să-l tragă
afară.
Ţopăind pe scândurile parchetului cuprinse de
flăcări, lovindu-se cu palmele peste pieptul şi umerii
care fumegau, cei din salon se retraseră în odaia de
lucru şi apoi în vestiar. Ceilalţi, rămaşi în dormitor şi
în sufragerie, ieşiră fuga pe coridor. Tot în vestiar
năvăliră şi cei ce păzeau bucătăria. Salonul era
numai flăcări şi fum. Cineva reuşi să formeze din
goană numărul pompierilor, strigând în receptor:
 — Strada Sadovaia 302 bis!...
 Nu se mai putea zăbovi. Flăcările pătrunseseră şi
în vestiar. Aerul era înăbuşitor.
 În clipa în care din ferestrele sparte ale
apartamentului vrăjit ţâşniră primele trâmbe de fum,
în curte răsunară strigăte disperate:
 — Foc! Foc! Incendiu! Arde!
 În numeroasele apartamente ale imobilului
oamenii strigau la telefon:
 — Sadovaia! Sadovaia 302 bis!
 În timp ce strada Sadovaia răsuna de clopotele
maşinilor roşii şi lungi, ce-ţi îngheţau inima năvălind
din toate părţile oraşului, oamenii care alergau
înnebuniţi prin curte văzură cum, o dată cu fumul,
pe fereastra etajului patru ies în zbor trei siluete
întunecate, după toate aparenţele, de bărbaţi, şi
silueta unei femei goale. 
28. Ultimele aventuri ale lui Koroviev şi
Behemoth
 Desigur, nu se poate spune cu certitudine dacă
aceste siluete au existat cu adevărat sau li s-au
năzărit numai locatarilor zguduiţi de groază, din
imobilul cu ghinion de pe Sadovaia. Iar în cazul în
care au existat totuşi, nimeni nu ştie încotro au
pornit-o. Nu putem spune clar nici unde s-au
despărţit, ştim numai că aproximativ la un sfert de
oră după incendiul de pe Sadovaia, lângă uşile cu
oglinzi ale magazinului Torgsin din piaţa Smolenski
apăru un cetăţean lung cât o prăjină, îmbrăcat în
haine cadrilate, însoţit de un motan mare, negru.
Şerpuind cu îndemânare printre trecători,
cetăţeanul deschise uşa de afară a magazinului. Dar
aici un portar scund, scofâlcit şi duşmănos din caleafară, îi bară drumul şi-i zise iritat:
 — Cu motani nu e voie.
 — Pardon, zdrăngăni lunganul şi-şi propti mâna
noduroasă de ureche, ca şi când ar fi fost surd, cu
motani, aţi spus? Şi unde vedeţi dumneavoastră
vreun motan?
 Portarul holbă ochii, şi avea de ce: la picioarele
cetăţeanului nu mai era nici un motan, iar în loc de
motan, de după umărul cadrilatului se iţea şi încerca
să se strecoare în magazin un grăsan cu o şapcă
ruptă pe cap, care într-adevăr semăna la mutră cu
un motan. Grăsanul avea în mâini un primus.
 Perechea asta de vizitatori nu-i plăcu deloc, nu se
ştie de ce, portarului-mizantrop.
 — La noi totul e numai pe valută, hârâi el, privind
enervat de sub sprâncenele sure, flocoase, mâncate
parcă de molii. 
 — Dragul meu, zdrăngăni lunganul, în timp ce
ochiul îi scânteia din pince-nez-ul spart, dar de unde
ştii dumneata că eu n-o am? Judeci după costum? Să
n-o faci asta niciodată, scumpe păzitor! Te poţi înşela,
şi destul de serios. Mai reciteşte o dată măcar istoria
celebrului calif Harun-Al-Raşid. Dar în cazul de faţă,
dând temporar la o parte această istorie, vreau să-ţi
spun că am să mă plâng contra dumitale
administratorului şi am să-i povestesc despre
dumneata nişte chestii, de nu ştiu dacă nu vei fi
nevoit să părăseşti postul dumitale dintre uşile
acestea sclipitoare cu oglinzi.
 — S-ar putea să am primusul plin de valută, intră
arţăgos în discuţie grăsanul motanoform, care se tot
băga să intre în magazin. Din spate presa şi se enerva
publicul. Privind cu ură şi îndoială perechea stranie,
portarul se dădu la o parte, şi cunoştinţele noastre,
Koroviev şi Behemoth, se pomeniră în magazin.
 Aici, cei doi se uitară mai întâi jur împrejur, şi
apoi, cu glas răsunător, care s-a făcut auzit absolut
în toate colţurile, Koroviev decretă:
 — Excelent magazin! Un magazin foarte, foarte
bun!
 Publicul se întoarse de la tejghele şi, nu se ştie de
ce, privi cu uimire pe cel care vorbea, deşi omul avea
toate motivele să laude magazinul.
 Sute de vălătuci de stambă de toate culorile se
vedeau în rafturi. În spatele lor se ridicau altele de
sifon, aţică şi postav pentru frac. Mai departe se
înălţau stive de cutii cu încălţăminte şi câteva
cetăţene şedeau pe nişte scăunele joase, având
piciorul drept încălţat cu un pantof vechi, ponosit, iar
cel stâng cu un escarpen nou, strălucitor, cu care 
tropoteau îngrijorat pe covoraş. Undeva, în adâncul
magazinului, după colţ, cântau nişte patefoane.
 Dar, trecând pe lângă toate aceste minunăţii,
Koroviev şi Behemoth se îndreptară direct spre
punctul de joncţiune dintre secţiile de gastronomie şi
cofetărie. Aici era spaţiu suficient, cetăţenele cu
berete şi băsmăluţe pe cap nu luau cu asalt
tejghelele, ca în secţia de stămburi.
 Un om scund, total pătrat, cu faţa aproape
albastră de bine ras ce era, cu ochelari în ramă de
baga pe nas, cu pălărie nou-nouţă pe cap, călcată şi
cu panglica strălucitor de curată, îmbrăcat cu palton
liliachiu şi mănuşi roşcate din piele de căprioară,
stătea în faţa tejghelei şi mârâia ceva pe un ton
poruncitor. Vânzătorul cu halat alb, curat şi cu o
tichiuţă albastră îl servea pe clientul liliachiu. Cu un
cuţit foarte bine ascuţit, aidoma cuţitului furat de
Levi Matei, el scotea de pe somonul roz, gras şinlăcrimat, pielea cu ape argintii, care semăna cu
pielea de şarpe.
 — Şi secţia asta este splendidă, recunoscu solemn
Koroviev, şi cetăţeanul străin este simpatic, arătă el
binevoitor cu degetul spinarea liliachie.
 — Nu, Fagot, nu, îi răspunse îngândurat
Behemoth, tu te înşeli, amicul meu drag. După mine,
figurii gentlemanului liliachiu îi lipseşte ceva.
 Spatele liliachiu tresări, dar probabil întâmplător,
că doar nu putea să înţeleagă un străin ceea ce
vorbeau ruseşte Koroviev cu însoţitorul său.
 — Bun este? întrebă cumpărătorul liliachiu pe
vânzător.
 — E grozav, îi răspunse vânzătorul, scormonind
cochet sub pielea peştelui cu tăişul cuţitului. 
 — Bun place, prost nu place, vorbea sever
străinul.
 — Fără îndoială! îi răspunse în extaz vânzătorul.
Atunci cunoştinţele noastre se depărtară de străin şi
de somonul lui, oprindu-se la tejgheaua secţiei de
cofetărie.
 — Tare cald e astăzi, se adresă Koroviev
vânzătoarei — tinerică şi cu obrajii ca doi bujori —,
dar nu primi nici un răspuns. Cu cât vindeţi
mandarinele, se informă arunci Koroviev.
 — Treizeci de kopeici kilogramul, îi răspunse
vânzătoarea.
 — Totul e piperat, observă oftând Koroviev, eh, eh,
apoi se mai gândi niţel şi-l invită pe însoţitorul său:
Mănâncă, Behemoth.
 Grăsanul îşi băgă primusul subţioară, îşi însuşi
mandarina de deasupra piramidei şi, halind-o pe loc
cu coajă cu tot, se apucă de a doua.
 Pe vânzătoare o apucă o groază mortală.
 — Aţi înnebunit! strigă ea, pierzându-şi culorile
din obraji. Prezentaţi cecul! cecul! şi scăpă din mână
cleştele pentru bomboane.
 — Sufleţelule, drăguţă, frumoaso, şuieră Koroviev
prăvălindu-se peste tejghea şi făcând cu ochiul
vânzătoarei, astăzi nu avem valută... dar nu mai
târziu de luni vă restituim totul — bani peşin. Stăm
aproape de aici, pe Sadovaia, unde e incendiul.
 Behemoth înghiţi a treia mandarină, băgă laba în
construcţia meşteşugită din batoane de ciocolată,
scoase unul de dedesubt, din care cauză, bineînţeles,
construcţia se prăbuşi, iar motanul înghiţi ciocolata
cu ambalajul ei cu tot.
 Vânzătorii de la secţia de pescărie parcă
încremeniseră cu cuţitele lor în mâini, străinul 
liliachiu se întoarse cu faţa spre jefuitori şi în clipa
aceea se constată că Behemoth nu avusese dreptate:
figurii liliachiului nu că-i lipsea ceva, dimpotrivă, mai
degrabă avea ceva mai mult decât trebuie; obrajii
proeminenţi, lăsaţi în jos, şi nişte ochi care fugeau
încoace şi încolo.
 Îngălbenind ca lămâia, vânzătoarea strigă pe un
ton amărât, de răsuna tot magazinul.
 — Palosici, Palosici!
 Auzind aceste strigăte, publicul din secţia de
stămburi se năpusti în secţia de cofetărie, iar
Behemoth se reîntoarse din calea ispitelor de
cofetărie şi-şi băgă laba în butoiul cu inscripţia
„Scrumbie de Kerci, calitatea întâi”, scoase o pereche
de peşti şi-i înghiţi, scuipând cozile.
 — Palosici! se repetă strigătul disperat din
cofetărie, iar la secţia de pescărie răcni un vânzător
cu cioc:
 — Ce faci, spurcăciune!
 Pavel Iosifovici se şi grăbea spre locul acţiunii. Era
un bărbat prezentabil, cu halat alb, curat, ca un
chirurg, şi cu un creion iţindu-i-se din buzunar. Se
vedea că Pavel Iosifovici este un om cu experienţă.
Observând în gura lui Behemoth coada de la a treia
scrumbie, a apreciat cât ai clipi situaţia, a înţeles
absolut totul şi, fără să înceapă nici un fel de
altercaţii cu cei doi obraznici, făcu semn cu mâna în
depărtare, dând comanda:
 — Fluieră!
 Ieşind valvârtej dintre uşile cu oglinzi, portarul
ajunse cât ai clipi la colţul bulevardului Smolenski şi
prinse a slobozi un fluierat sinistru. Publicul începu
să-i înconjoare pe ticăloşi şi atunci Koroviev luă
lucrurile în mână. 
 — Cetăţeni! strigă el cu o voce stridentă, subţire,
ce se petrece? Aud? Permiteţi-mi să vă întreb! Un om
sărac, Koroviev strecură un tremur în glasul său şi-l
arătă pe Behemoth, care pe loc croi o mutră
plângăreaţă. Un om sărac repară toată ziua
primusuri; lui i s-a făcut foame... şi de unde să ia
valută?
 Pavel Iosifovici, de obicei reţinut şi calm, auzind
aceste vorbe, strigă aspru:
 — Tu să laşi asta! şi făcu iar semn cu mâna în
depărtare, de data asta pierzându-şi răbdarea. Atunci
trilurile de la uşă răsunară mai vesel.
 Dar Koroviev, fără să se tulbure defel de
atitudinea lui Pavel Iosifovici, urmă:
 — De unde? Pun tuturor întrebarea! El este sfârşit
de foame şi sete! Îi este foarte cald. Ei, şi a luat de
probă, nenorocitul, o mandarină. Şi, de fapt,
mandarina asta costă trei kopeici. Şi uite că dânşii
fluieră deja, ca privighetorile, primăvara, în pădure,
deranjează miliţia, o întrerup de la lucru. Dar
dumnealui are voie? Ce ziceţi? Şi aici Koroviev îl arătă
pe grăsanul liliachiu, ceea ce făcu deodată ca faţa
acestuia să exprime o nelinişte teribilă. Cine este
dumnealui? Vă întreb! De unde a sosit? Pentru ce?
Ne-a fost dor poate de el? L-am invitat noi să vină?
Păi sigur, urla cât îl ţineau bojocii, strâmbându-şi
gura sarcastic, fostul dirijor de cor, dumnealui e, vezi
doamne, îmbrăcat în costum de gală liliachiu, s-a
umflat tot de cât somon mănâncă, e umflat tot şi de
valută, pe când al nostru, al nostru! Mi-e amar! Da,
amar! Amar! urlă Koroviev, ca un cavaler de onoare la
o nuntă de pe vremuri.
 Tot acest discurs stupid, lipsit de tact la culme şi
probabil dăunător din punct de vedere politic l-a 
făcut pe Pavel Iosifovici să se cutremure de mânie,
dar, oricât de ciudat ar părea, după ochii publicului
adunat se vedea că la foarte mulţi oameni el a
provocat compasiune şi înţelegere. Iar în clipa în care
Behemoth, punându-şi la ochi mâneca murdară şi
ruptă, strigă tragic:
 — Îţi mulţumesc, prietene credincios, ai luat
apărarea celui care a suferit! — în clipa aceea se
produse o minune.
 Un bătrânel foarte la locul lui, îmbrăcat
sărăcăcios, dar curăţel, bătrânelul care cumpărase
trei prăjituri cu migdale la secţia de cofetărie, se
schimbă deodată la faţă. Ochii îi scânteiară scoţând
foc de luptă, el se făcu stacojiu, aruncă pacheţelul cu
prăjituri pe jos şi strigă:
 — E adevărat! — cu o voce subţire, de copil. Apoi
trase de o tavă, aruncă în ea resturile din Turnul
Eiffel de ciocolată dărâmat de Behemoth, o avântă în
sus, smulse cu mâna stângă pălăria de pe capul
străinului liliachiu, iar cu cea dreaptă îl lovi cu tava
peste capul pleşuv. Se rostogoli un sunet, cum se
întâmplă când dintr-un camion se descarcă foi de
tablă. Făcându-se alb la faţă, grăsanul căzu pe spate
şi nimeri în butoiul cu scrumbia de Kerci, făcând să
ţâşnească din el o fântână arteziană de rasol de
scrumbie. Apoi s-a petrecut o a doua minune: Cel
liliachiu, prăbuşindu-se în butoi, strigă într-o limbă
rusă curată, fără pic de accent:
 — Mă omoară! Să vină miliţia! Mă omoară
bandiţii! Pesemne, datorită şocului suferit, omul
căpătase dintr-o dată cunoştinţe vaste de limbă rusă,
pe care n-o ştiuse până atunci.
 În clipa aceea se întrerupse fluieratul portarului,
şi în mulţimile de cumpărători emoţionaţi se văzură
apropiindu-se două coifuri de miliţieni. Dar vicleanul
de Behemoth, aşa cum la baia de aburi se toarnă
peste cărămizi apă dintr-un ciubăr, turnă benzină
din primus peste tejgheaua cofetăriei, care se
învâlvoră de la sine. Flacăra izbucni în sus şi alergă
de-a lungul tejghelei, înghiţind panglicile frumoase
din hârtie de pe coşurile cu fructe. Cu ţipete
stridente, ascuţite, vânzătoarele o tuliră la fugă de
după tejghea şi, îndată ce părăsiră locul, se aprinseră
storurile de pânză de la ferestre, iar pe podea luă foc
benzina. Cu ţipete disperate, publicul se retrase în
panică din secţia de cofetărie, mototolindu-l,
zdrobindu-l pe Pavel Iosifovid, de care nu mai era
nevoie, iar din secţia de pescărie, în flanc câte unul,
cu cuţitele lor ascuţite, fugiră la trap vânzătorii spre
uşa din dos. Smulgându-se din butoi, cetăţeanul
liliachiu, tot numai lichid cleios şi dens de la
scrumbii, se rostogoli peste somonul de pe tejghea şi
o luă în urma vânzătorilor. Zăngăniră risipindu-se pe
jos cioburile din uşile cu oglinzi de la intrare, forţate
şi sparte de oamenii care se salvau, iar amândoi
nemernicii — şi Koroviev, şi mâncăul Behemoth —
dispărură, unde — nu se ştia şi nu se putea înţelege.
După aceea, nişte martori oculari, care au fost
prezenţi de la începutul incendiului din Torgsin, de
pe bulevardul Smolenski, povesteau cum că ambii
huligani zburară în sus spre tavan şi că acolo cică sau spart, asemenea unor baloane cu care se joacă
copiii.
 Desigur, este îndoielnic să se fi petrecut lucrurile
chiar aşa, dar ceea ce nu ştim, nu ştim.
 Dar ştim că fix peste un minut după întâmplarea
de pe Smolenski — şi Behemoth, şi Koroviev se aflau
pe trotuarul unui bulevard, tocmai în faţa casei 
mătuşii lui Griboedov. Koroviev se opri lângă grilaj şi
vorbi:
 — Ia te uită! Păi asta-i Casa Scriitorilor! Ştii,
Behemoth, am auzit multe lucruri frumoase despre
casa asta. Îţi atrag atenţia, dragul meu, asupra ei. E
o plăcere să te gândeşti că sub acest acoperiş se
adăpostesc şi se coc o groază de talente!
 — Precum ananaşii în seră, zise Behemoth şi, ca
să admire mai lesne casa vopsită în crem, cu coloane,
se caţără pe postamentul de beton al grilajului de
fontă.
 — Ai perfectă dreptate, se declară Koroviev de
acord cu nedespărţitul său amic, şi un dulce fior de
teamă ţi se strecoară în inimă, când te gândeşti că în
casa asta, chiar acum, se coace viitorul autor al lui
Don Quijote sau Faust sau, dracu ştie, poate chiar
acela al Sufletelor moarte. Ce zici?
 — Ţi-e şi groază să te gândeşti, încuviinţă
Behemoth.
 — Da, urmă Koroviev, te poţi aştepta la lucruri
uluitoare de la pepiniera aceasta care întruneşte sub
acoperişul ei câteva mii de martiri, hotărâţi să-şi
încheie viaţa slujind Melpomenei, Polimniei şi Thaliei.
Îţi închipui ce zarvă se va stârni atunci când cineva
din ei va oferi publicului cititor, pentru început, un
Revizorul sau, în cel mai rău caz, un Evgheni
Oneghin!
 — Şi foarte simplu! confirmă din nou Behemoth.
 — Da, urmă Koroviev şi-şi ridică degetul,
îngrijorat — dar!... Dar, zic eu şi repet acest „dar”!...
Numai dacă asupra acestor gingaşe plante de seră nu
va năvăli vreun microorganism, dacă nu le va surpa
la rădăcină, dacă ele nu vor putrezi! Şi asta se 
întâmplă cu ananaşii! Vai-vai-vai, cât de des se
întâmplă!
 — Apropo, se interesă Behemoth, strecurându-şi
capul rotund ca o bilă printre gratii, oare ce fac ăia pe
verandă?
 — Iau masa, îl lămuri Koroviev şi trebuie să-ţi mai
spun, dragul meu, că restaurantul de aici e bun şi
destul de ieftin. Unde mai pui că eu, ca orice turist
gata să pornească mai departe într-o călătorie lungă,
simt nevoia să iau o gustărică şi să beau o halbă de
bere rece.
 — Dorinţele noastre coincid, sări Behemoth, şi cei
doi netrebnici porniră pe cărarea asfaltată, umbrită
de tei, drept spre veranda restaurantului, unde
oamenii habar n-aveau ce nenorocire-i paşte.
 O cetăţeană palidă şi plictisită, cu basc alb pe cap
şi şosete tot albe în picioare, şedea pe un scaun
vienez lângă intrarea din colţ a verandei ce se pierdea
în frunzişul verde. În faţa ei, pe o masă simplă de
bucătărie, se afla un registru mare de birou, în care
femeia, nu se ştie pentru ce, îi trecea pe toţi cei care
intrau în restaurant. Când Koroviev cu însoţitorul
său îşi făcură apariţia, cetăţeană cu registrul îi opri.
 — Legitimaţiile dumneavoastră, ceru ea, uitânduse mirată la pince-nez-ul lui Koroviev, la primusul pe
care-l ducea în braţe Behemoth, precum şi la mâneca
ruptă în cot a acestuia.
 — Mii de scuze, ce fel de legitimaţii? se miră
Koroviev.
 — Sunteţi scriitori? întrebă la rândul ei cetăţeană.
 — Indiscutabil, îi răspunse demn Koroviev.
 — Legitimaţiile dumneavoastră? repetă femeia.
 — Comoara mea... începu duios Koroviev.
 — Nu sunt comoară, îl puse la punct cetăţeană. 
 — O, ce păcat! făcu deziluzionat Koroviev şi urmă:
Ei, dacă nu vrei să fii o comoară, ceea ce ar fi fost
foarte plăcut, n-ai decât să nu fii! Uite ce vreau să-ţi
spun: Ca să te convingi că Dostoievski este scriitor,
trebuie neapărat să-i ceri legitimaţia? Păi, ia
dumneata la întâmplare cinci pagini din orice roman
al lui şi te vei convinge, fără nici o legitimaţie, că ai
de-a face cu un scriitor! Şi-apoi, cred că nici nu avea
legitimaţie! Ce părere ai? se întoarse el spre
Behemoth.
 — Fac prinsoare că nu avea, spuse acesta,
punând primusul pe masă, lângă registru şi
ştergându-şi sudoarea de pe frunte cu laba plină de
funingine.
 — Dumneavoastră nu sunteţi Dostoievski, zise
cetăţeană pe care Koroviev căuta s-o zăpăcească.
 — Cine ştie, cine ştie, obiectă pezevenghiul.
 — Dostoievski a murit, zise femeia, dar nu prea
convinsă.
 — Protestez! exclamă cu înflăcărare Koroviev.
Dostoievski e nemuritor!
 — Prezentaţi legitimaţiile, cetăţeni! mai ceru o
dată femeia.
 — Iartă-mă, te rog, dar, la urma urmei, e
caraghios! nu se lăsă Koroviev. Pe un scriitor nu-l
apreciezi după legitimaţie, ci după scrierile lui! Ce ştii
dumneata despre planurile care roiesc în capul meu?
Sau în acest cap? arătă el spre capul lui Behemoth,
care îşi scoase imediat şapca, vrând parcă să-i dea
posibilitatea femeii să-i examineze mai bine căpăţâna.
 — Faceţi loc, cetăţeni, zise femeia, enervându-se.
Koroviev şi Behemoth se traseră la o parte, făcând loc
unui scriitor în haine cenuşii, cu o cămaşă albă de
vară, fără cravată, cu guler răsfrânt şi cu un ziar sub 
braţ. Acesta o salută prietenos din cap pe cetăţeană,
puse din mers, în chip de iscălitură, un fel de cârlig
în registrul ce i se întinse şi-şi urmă drumul pe
verandă.
 — Of, din păcate, nu noi, vorbi trist Koroviev, nu
noi, ci el va avea parte de această halbă de bere, rece
ca gheaţa, la care tu şi cu mine, sărmani pribegi, am
visat atâta! Situaţia noastră e tristă şi grea şi nici nu
ştiu ce-o să ne facem.
 Behemoth îşi desfăcu mâinile într-un gest amar de
neputinţă şi-şi puse şapca pe cap — un cap rotund,
năpădit de un păr des, semănând grozav a blană de
pisică.
Şi, deodată, un glas înfundat, dar autoritar,
răsună deasupra capului femeii.
 — Dă-le drumul înăuntru, Sofia Pavlovna!
 Cetăţeana cu registrul rămase uluită. Din
frunzişul verandei răsări pieptul alb al unui frac şi
barba ascuţită a piratului. Se uita prietenos la cei doi
borfaşi dubioşi şi, mai mult decât atât, îi invita cu
gesturi amabile. Archibald Archibaldovici se bucura
de un prestigiu cu totul deosebit în restaurantul pe
care-l administra, aşa că Sofiei Pavlovna nu-i rămase
decât să-l întrebe supusă pe Koroviev:
 — Numele dumneavoastră?
 — Panaev, răspunse acesta, politicos.
 Femeia notă acest nume, ridicând o privire
întrebătoare spre Behemoth.
 — Skabicevski, miorlăi acesta, arătându-i, nu se
ştie de ce, cu un gest, primusul.
 Sofia Pavlovna notă şi acest nume şi trase
registrul mai la îndemâna celor doi, ca să-şi pună
semnăturile. În dreptul numelui „Panaev”, Koroviev 
scrise „Skabicevski”, iar Behemoth iscăli „Panaev”
acolo unde scria „Skabicevski”.
 Uluind-o definitiv pe Sofia Pavlovna, Archibald
Archibaldovici, cu un zâmbet fermecător pe buze, îi
conduse pe oaspeţi la cea mai bună masă, de la
celălalt capăt al verandei, unde se aşternea umbra
mai deasă, şi unde, în preajma mesei, sclipea soarele
jucăuş şi vesel într-unui din spaţiile acelea înguste,
fără frunziş. Clipind mirată, Sofia Pavlovna examina
îndelung inscripţiile ciudate făcute în registru de cei
doi vizitatori neaşteptaţi.
 Pe ospătari, Archibald Archibaldovici îi uimi tot
atât cât o uimise pe Sofia Pavlovna. El însuşi trase
mai la o parte unul din scaunele mesei, invitându-l
pe Koroviev să ia loc, făcu unuia cu ochiul, şopti ceva
la urechea altuia, şi doi ospătari prinseră a se agita
în jurul clienţilor nou-veniţi, dintre care unul îşi puse
pe podea primusul, alături de ghetele care
căpătaseră, de purtate ce erau, o nuanţă roşcată.
 Faţa de masă veche, cu pete galbene dispăru
numaidecât şi, în văzduh, trosnind de scrobită ce era,
îşi avântă faldurile o faţă de masă albă, imaculată, ca
un burnuz de beduin, în timp ce Archibald
Archibaldovici şoptea încet, dar foarte expresiv, chiar
la urechea lui Koroviev:
 — Cu ce vă putem servi? Avem batog special... lam smuls de la congresul arhitecţilor...
 — Daţi-ne... hm... o gustărică să hm... mugi
binevoitor Koroviev, tolănindu-se pe scaun.
 — Înţeleg, zise cu tâlc Archibald Archibaldovici,
închizând ochii.
 Văzând cum se poartă şeful restaurantului cu
aceşti clienţi mai mult decât dubioşi, ospătarii îşi
lăsară bănuielile şi se puseră serios pe treabă. 
 Unul dintre ei îi servi un chibrit lui Behemoth
care-şi scosese chiştocul din buzunar şi-l băgase în
gură, un altul veni în fugă, zăngănind nişte pahare de
sticlă verde, aşeză în faţa celor două tacâmuri
păhărele, pahare de vin negru, cupe subţiri de cristal,
din care atât de bine se soarbe narzanul, sub
umbrarul... nu, anticipând, vom spune: din care atât
de bine se sorbea narzanul sub umbrarul verandei de
neuitat a „Casei Griboedov”.
 — Vă recomand un fileu de ierunci, torcea
melodios Archibald Archibaldovici.
 Oaspetele cu pince-nez-ul plesnit aproba toate
sugestiile comandantului de bric, privindu-l
binevoitor prin geamul său inutil.
 Scriitorul Petrakov-Suhovei, care-şi consuma
friptura de porc la o masă vecină, împreună cu
consoarta, observă cu spiritul său ager, propriu
tuturor scriitorilor, curtea pe care o făcea Archibald
Archibaldovici celor doi oaspeţi noi şi se miră din
cale-afară. Iar consoarta lui, o doamnă foarte
respectabilă, fu chiar geloasă pe Koroviev şi bătu cu
linguriţa în masă, dând a înţelege: De ce nu suntem
serviţi prompt? Ar fi timpul să vină îngheţata! Ce sentâmplă aici?
 Adresându-i Petrakovei un zâmbet fermecător,
Archibald Archibaldovici trimise la ea un ospătar,
fiindcă el nu se îndura să-şi părăsească oaspeţii
dragi. Ah, ce om inteligent mai era şi Archibald
Archibaldovici! Şi avea un spirit de observaţie, cu
nimic mai prejos decât chiar scriitorii! Ştia el şi
despre reprezentaţia de la „Varietăţi”, şi despre multe
alte întâmplări din acele zile şi, la rândul lui, auzise,
dar contrar altora înregistrase bine cuvintele
„cadrilatul” şi „motanul”. Archibald Archibaldovici 
ghicise din capul locului cine sunt oaspeţii săi, şi,
ghicind, nu se apucă, fireşte, să se certe cu ei. Iar
Sofia Pavlovna asta, halal! Ce idee — să le interzică
ăstora doi accesul! Deşi, de fapt, ce pretenţii poţi avea
de la dânsa!
 Înfigându-şi cu aroganţă linguriţa în îngheţata de
vanilie ce se topea văzând cu ochii, Petrakova privea
nemulţumită cum pe masa la care şedeau cei doi,
îmbrăcaţi ca nişte bufoni, apăreau ca prin farmec tot
soiul de bunătăţi. Castronul cu icre negre era
împodobit cu foi de salată verde, spălate şi lucitoare...
Încă o clipă şi, pe o măsuţă specială, de alături, se ivi
o frapieră de argint, rece, aburită.
 Numai după ce se convinse că totul fusese făcut
cum trebuie, când, purtată de un ospătar, sosi în
zbor o tigaie cu capac în care sfârâia ceva, abia
atunci Archibald Archibaldovici îşi îngădui să-i
părăsească pe cei doi vizitatori enigmatici, şoptindule în prealabil:
 — Pe mine să mă scuzaţi! Numai o clipă! Vreau să
supraveghez personal cum se frig fileurile!
 Se îndreptă în goană şi dispăru în restaurant.
Dacă un observator ar fi putut să-l urmărească mai
departe pe Archibald Archibaldovici, purtările lui i sar fi părut, fără îndoială, oarecum misterioase.
Şeful nu se îndreptă deloc spre bucătărie să
supravegheze fileurile, ci spre cămara restaurantului.
Descuie uşa cu cheia lui, intră, se închise înăuntru,
scoase din lada cu gheaţă două trunchiuri mari de
batog, cu grijă să nu-şi murdărească manşetele,
împacheta batogul în ziar, îl legă bine cu sfoară şi-l
puse deoparte. Apoi, trecând în odaia de-alături,
controlă dacă sunt la locul lor pardesiul lui de vară
cu căptuşeală de mătase şi pălăria, şi abia atunci 
intră în bucătărie unde bucătarul tăia cu grijă
fileurile promise oaspeţilor de către pirat.
 Se cuvine să arătăm că purtarea lui Archibald
Archibaldovici nu era întru nimic ciudată sau de
neînţeles, şi numai un observator superficial ar fi
putut să o socoată bizară! Faptele lui Archibald
Archibaldovici decurgeau în modul cel mai logic, din
toate cele petrecute anterior. Cunoaşterea ultimelor
evenimente şi, îndeosebi, flerul fenomenal cu care era
dotat îi spuneau şefului de restaurant că masa celor
doi, deşi copioasă şi bogată, va fi scurtă. Şi flerul,
care niciodată nu-l înşelase pe fostul pirat, nu-i juca
festa nici de astă dată.
 În timp ce Koroviev cu Behemoth ciocneau al
doilea păhărel de Moskovskaia, o votcă excelentă —
dublu rafinată şi rece —, pe verandă apăru cronicarul
Boba Kandalupski, asudat şi emoţionat, cunoscut la
Moscova prin uimitoarea sa omniscienţă, şi se aşeză
la masa Petrakovilor. Punându-şi servieta umflată pe
masă, Boba îşi vârî numaidecât buzele în urechea lui
Petrakov, şoptindu-i nişte lucruri extrem de
ademenitoare. Madam Petrakova, chinuită de
curiozitate, îşi apropie şi ea urechea de buzele
unsuroase ale lui Boba. Acesta, aruncând din când în
când în jur priviri hoţeşti, tot şoptea şi şoptea, şi se
puteau auzi cuvinte disperate cam de acest fel:
 — Vă jur pe cinstea mea! Pe Sadovaia, pe
Sadovaia — Boba vorbi şi mai încet — nu-i nimerise
gloanţele! gloanţele... gloanţele... benzina...
incendiu... gloanţe...
 — Uite, pe aceşti mincinoşi, care răspândesc
zvonuri urâte, vui cu glasu-i de contralto Madam
Petrakova, indignată ceva mai tare decât ar fi vrut-o
Boba, uite, ar trebui lămurită povestea asta! Nu-i 
nimic, aşa va fi, o să se pună ordine! Ce minciuni
gogonate dăunătoare!
 — Care minciuni gogonate, Antonida Porfirievna!
exclamă Boba, amărât de neîncrederea consoartei
scriitorului şi din nou începu să fluiere: Vă spun eu,
gloanţele nu le fac nimic... Iar acum incendiul... Ei au
plecat prin văzduh... da, prin văzduh. Boba şuiera,
fără să bănuiască faptul că cei despre care el
povesteşte stau alături de el, delectându-se cu
şuieratul lui. De altfel, delectarea asta luă sfârşit în
timp foarte scurt. Din restaurant ieşiră cu pas
impetuos pe terasă trei bărbaţi cu centiroane de
piele, purtând jambiere şi fiecare din ei cu câte un
revolver în mână. Primul strigă cu voce sonoră,
înspăimântătoare:
 — Toată lumea rămâne pe loc!
Şi îndată, toţi trei deschiseră focul pe terasă,
ţintind capetele lui Koroviev şi Behemoth. Cei doi se
topiră pe dată în văzduh, iar din primus o trâmbă de
foc ţâşni drept în umbrar. Pe locul acela, în umbrar,
se căscă un fel de gură uriaşă cu margini negre, care
începu să se lărgească în toate părţile. Trecând prin
ea, focul urcă până la acoperişul „Casei Griboedov”.
Dosarele cu acte şi manuscrise puse pe prichiciul
ferestrei în camera redacţiei de la etajul unu se
aprinseră deodată, apoi focul învălui storul şi, vuind
de parcă cineva l-ar fi aţâţat, se năpusti în interiorul
casei mătuşii.
 Peste câteva clipe, pe cărările asfaltate ce duceau
la grilajul de fier forjat şi la poarta pe care miercuri
seara intrase întâiul vestitor al nenorocirii, Ivanuşka,
cel neînţeles de nimeni, alergau acum cu îmbucătura
în gură scriitorii, ospătarii, Sofia Pavlovna, Boba,
Petrakova şi Petrakov. 
 Părăsind din timp clădirea pe o uşă laterală,
Archibald Archibaldovici nu fugea nicăieri şi nici nu
se grăbea cine ştie unde, ci, ca un căpitan, dator să
părăsească el cel din urmă bricul mistuit de flăcări,
stătea calm, îmbrăcat în pardesiul său de vară,
căptuşit cu mătase, şi ţinând la subţioară două
trunchiuri de batog. 
29. Destinul maestrului şi al Margaretei
este hotărât
 La asfinţitul soarelui, sus, deasupra oraşului, pe
terasa de piatră a uneia dintre cele mai frumoase
clădiri din Moscova, construită cu aproape o sută
cincizeci de ani în urmă, stăteau Woland şi Azazello.
Nu puteau fi văzuţi de jos din stradă, pentru că de
privirile nedorite îi ascundea balustrada împodobită
cu vase şi flori din ghips. Ei însă vedeau oraşul până
la periferiile lui cele mai îndepărtate.
 Îmbrăcat în sutana lui neagră, cu spada lungă şi
lată înfiptă vertical, între două lespezi crăpate ale
terasei, alcătuind astfel un cadran solar, Woland
şedea pe un taburet pliant. Umbra spadei se lungea
încet şi neabătut, târându-se spre pantofii negri ai
Satanei. Chircit pe taburet, cu un picior strâns sub el
şi cu bărbia ascuţită în pumni, Woland nu-şi
desprindea ochii de la îngrămădirea necuprinsă de
palate, case gigantice şi cocioabe sortite demolării.
 Azazello, care-şi luase rămas-bun de la costumul
lui modern — haina, melonul şi pantofii de lac —
îmbrăcat, ca şi Woland, în negru, stătea în picioare,
nemişcat, în preajma stăpânului său, cu ochii
aţintiţi, ca şi el, asupra oraşului.
 Woland vorbi:
 — Ce oraş interesant, nu-i aşa?
 Azazello se mişcă şi-i răspunse reverenţios:
 — Messire, mie îmi place mai mult la Roma.
 — Da, e chestie de gust, îi răspunse Woland. Peste
un timp, răsună din nou glasul lui:
 — Dar de ce o fi atâta fum acolo pe bulevard?
 — Arde „Griboedov”, îi răspunse Azazello. 
 — Trebuie să presupunem că perechea
inseparabilă, Koroviev şi Behemoth, a trecut pe
acolo?
 — Fără nici o îndoială, messire.
 Din nou se lăsă tăcerea, şi cei doi, aflaţi pe terasă,
priveau cum în ferestrele îndreptate spre apus, la
etajele de sus ale coloşilor se aprindea un soare frânt,
orbitor. Ochiul lui Woland ardea întocmai ca una din
aceste ferestre, deşi Woland şedea cu spatele spre
apusul soarelui.
 Deodată, ceva îl făcu pe Woland să-şi îndrepte
atenţia spre turnul rotund înălţat pe acoperiş, în
spatele său. Din zidul turnului se desprinse un om
cu barbă neagră, posomorit, înveşmântat cu un hiton
rupt, mânjit cu argilă şi cu sandale grosolane în
picioare.
 — Ha! exclamă Woland, întâmpinându-l cu o
privire ironică. Nu m-aşteptam să te văd aici! Pentru
ce ai binevoit să vii, musafir nepoftit?
 — Vin la tine, duh al răului şi stăpân al umbrelor,
răspunse nou-venitul, uitându-se duşmănos pe sub
sprâncene la Woland.
 — Dacă vii la mine, de ce nu mi-ai dat bună ziua,
fost dăbilar? zise Woland cu asprime.
 — Pentru că nu vreau să te bucuri de zile bune,
răspunse obraznic nou-venitul.
 — Dar va trebui să te împaci cu ideea asta, replică
Woland, şi gura i se strâmbă într-un zâmbet ironic.
De cum ai apărut pe acoperiş, ai şi trântit o inepţie,
şi uite, îţi spun îndată în ce constă: inflexiunile vocii
tale. După tonul tău s-ar zice că nu recunoşti nici
existenţa umbrelor, nici a răului. Ia fii bun şi te
gândeşte puţin la următoarea întrebare: ce s-ar fi
făcut binele tău, dacă n-ar fi existat răul, şi cum ar fi 
arătat pământul, dacă l-ar fi părăsit umbrele? Că
doar obiectele şi oamenii dau naştere umbrelor. Uite,
colo e umbra aruncată de spada mea. Copacii şi
făpturile vii aruncă şi ele umbră. Nu ai vrea cumva să
jumuleşti globul pământesc, măturând de pe faţa lui
toţi copacii şi tot ce este viu, numai dintr-un capriciu
al tău, din dorinţa de a te desfăta cu lumina nudă?
Eşti un nătâng!
 — N-o să discut în contradictoriu cu tine, bătrâne
sofist, îi răspunse Levi Matei.
 — Tu nici nu poţi să discuţi cu mine în
contradictoriu, replică Woland, din pricina pomenită
mai înainte; eşti un nătâng. Şi acum, spune pe scurt,
să nu mă oboseşti, de ce ai venit, îl întrebă el apoi.
 — M-a trimis El.
 — Şi ce ţi-a poruncit să-mi vesteşti, robule?
 — Nu sunt rob, îi răspunse Levi Matei tot mai
înrăit, sunt ucenicul lui.
 — Ca întotdeauna, vorbim limbi diferite, ripostă
Woland, şi, cu toate astea, lucrurile despre care
vorbim rămân aceleaşi, neschimbate. Aşadar?...
 — El a citit opera maestrului, vorbi Levi Matei, şi
te roagă să-l iei tu pe maestru şi să-l răsplăteşti cu
odihna. E greu să faci asta, duh al răului?
 — Pentru mine nimic nu-i greu, răspunse Woland,
şi tu o ştii prea bine. După o vreme de tăcere,
adăugă: Dar de ce nu-l luaţi voi, în lumină?
 — El n-a meritat lumina, ci odihna, rosti, trist,
Levi.
 — Spune-i că aşa va fi, îl încredinţă Woland,
adăugând în timp ce ochiul îi scânteia: Şi lasă-mă
singur, chiar acum. 
 — Te mai roagă s-o luaţi cu voi şi pe cea care l-a
iubit şi a suferit pentru el, zise din nou Levi, pentru
prima oară cu un ton rugător.
 — Ce să spun, fără tine nu ne-ar fi dat prin cap so facem! Hai! Du-te!
 Levi Matei pieri, iar Woland îi făcu semn lui
Azazello să se apropie şi-i porunci:
 — Zboară la ei şi rânduieşte totul.
 Azazello părăsi terasa, şi Woland rămase singur.
 Dar singurătatea lui nu dură mult. Pe lespezile
terasei răsunară paşi, se auziră glasuri însufleţite, şi
în faţa lui Woland apărură Koroviev şi Behemoth.
Grăsanul nu mai purta nici un primus în braţe, în
schimb era încărcat cu alte obiecte. Astfel, avea la
subţioară un mic peisaj în ramă aurie, peste braţ îşi
aruncase un halat de bucătar pe jumătate ars, iar în
cealaltă mână ţinea un somon întreg cu coadă.
Koroviev şi Behemoth miroseau a zgură, mutra lui
Behemoth era plină de funingine, iar şapca, arsă
zdravăn.
 — Salut, messire! strigă perechea cea făr’ de
astâmpăr, şi Behemoth îşi avântă somonul în aer.
 — Halal vouă, zise Woland.
 — Messire, închipuiţi-vă! strigă agitat şi bucuros
Behemoth, m-au luat drept jefuitor-speculant!
 — Judecând după obiectele aduse de tine, îi
răspunse Woland, uitându-se la peisaj, eşti chiar un
jefuitor-speculant!
 — Mă credeţi, messire... începu Behemoth cu un
glas intim şi cordial.
 — Nu, nu te cred, răspunse scurt Woland.
 — Messire, vă jur, am făcut încercări eroice să
salvez tot ce se putea salva, şi asta-i tot ce am putut
salva. 
 — Spune-mi, mai bine, de ce a luat foc
„Griboedov”? îl întrebă Woland.
 Amândoi, şi Koroviev şi Behemoth, îşi desfăcură
mâinile, ridicară ochii spre cer, apoi Behemoth strigă:
 — Nu înţeleg defel! Şedeam paşnic, liniştit, luam o
gustare...
 — Şi deodată — pac, pac! urmă Koroviev — focuri
de armă! Înnebuniţi de frică, Behemoth şi cu mine
ne-am repezit fuga spre bulevard, urmăritorii după
noi, atunci ne-am aruncat spre Timireazev.
 — Dar, simţul datoriei, intră în vorbă iar
Behemoth, a învins frica noastră ruşinoasă, şi ne-am
întors.
 — Ah, v-aţi întors? zise Woland. Ei, sigur, atunci
clădirea a ars până-n temelii.
 — Până-n temelii! confirmă îndurerat Koroviev,
adică, literalmente, până-n temelii, messire, după
cum aţi binevoit să vă exprimaţi foarte potrivit. Nu au
rămas decât tăciuni!
 — M-am îndreptat spre sala de şedinţe, aceea cu
coloane, messire, contând să scot ceva preţios. Ah,
messire, nevastă-mea, dacă aş fi fost însurat, risca să
rămână văduvă de douăzeci de ori! Dar, spre fericire,
messire, eu nu sunt însurat, şi vă spun drept, sunt
fericit că nu sunt! Ah, messire, cum poţi să schimbi
libertatea de holtei pe jugul greu de om însurat!...
 — Iar a început o aiureală, observă Woland.
 — Ascult şi continuu, răspunse motanul, m-da,
poftim peisajul! Altceva nu se putea lua din sală,
flacăra m-a izbit drept în faţă. Am alergat în cămară
şi am salvat somonul. Am alergat în bucătărie, am
salvat halatul. Consider, messire, că am făcut tot ce
am putut, şi nu înţeleg cum se explică expresia
sceptică de pe chipul dumneavoastră. 
 — Şi ce făcea Koroviev în timp ce tu jefuiai?
întrebă Woland.
 — Eu îi ajutam pe pompieri, messire, răspunse
Koroviev, arătându-şi pantalonii rupţi.
 — Ah, dacă-i aşa, va trebui, bineînţeles,
construită o clădire nouă.
 — Va fi construită, messire, răspunse Koroviev,
îndrăznesc să vă asigur.
 — Ei, ce să zic, rămâne să dorim ca ea să fie mai
bună decât cea veche, observă Woland.
 — Credeţi-mă, adăugă motanul, eu sunt un profet
sadea.
 — În orice caz, messire, ne-am prezentat, raportă
Koroviev, şi aşteptăm porunci.
 Woland se ridică de pe taburet, se apropie de
balustradă şi rămase multă vreme tăcut şi singur, cu
spatele la suita sa, scrutând depărtările. Apoi,
părăsind balustrada, se lăsă din nou pe taburet şi
spuse:
 — Nu am de dat nici o poruncă. Aţi făcut tot ce sa putut; deocamdată nu mai am nevoie de voi. Vă
puteţi odihni. Începe curând furtuna, ultima furtună,
ea va încheia tot ceea ce încă trebuie să fie încheiat,
şi vom porni la drum.
 — Prea bine, messire, răspunseră cei doi poznaşi,
retrăgându-se numaidecât, după turnul rotund din
mijlocul terasei.
 Furtuna despre care vorbise Woland se grămădea
ameninţătoare la orizont. Un nor negru se înălţase la
apus, tăind până la brâu soarele. Apoi îl acoperi în
întregime. Pe terasă se lăsase răcoarea. După un
timp se înstăpâni întunericul.
 Acest întuneric, venit dinspre apus, învălui
imensul oraş. Dispărură podurile, palatele. Totul 
dispăru, ca şi când nici n-ar fi existat vreodată pe
lume. Peste întreg cerul alerga un singur fir de foc.
Apoi tunetul zgudui oraşul. El se repetă şi începu să
se dezlănţuie furtuna. În pâcla ce se lăsase, Woland
nu se mai vedea. 
30. Venit-a ceasul! Venit-a ceasul!
 — Ştii, zise Margareta, aseară, când ai adormit,
tocmai citeam despre întunericul venit de pe
Mediterana... şi idolii, ah, idolii de aur! Nu ştiu de ce,
dar îmi amintesc mereu de ei... Mi se pare că îndată
va ploua. Simţi cum se răcoreşte afară?
 — Totul e bine şi frumos, răspunse maestrul,
fumând şi despicând cu palma fumul de ţigară — cât
despre idolii ăştia, lasă-i în pace... Dar mă întreb, ceo să se mai întâmple? N-am nici cea mai mică idee.
 Dialogul avea loc la asfinţitul soarelui, tocmai
când Woland primea pe terasă vizita lui Levi Matei.
Fereastra subsolului era deschisă, şi dacă cineva şiar fi aruncat ochii înăuntru, s-ar fi mirat de aspectul
straniu al celor doi. Margareta se înfăşurase, goală, în
mantia neagră, iar maestrul era îmbrăcat cu hainele
lui de spital. Ea nu avea ce să îmbrace, fiindcă toate
lucrurile îi rămăseseră în fosta ei casă şi, cu toate că
vila aceea era destul de aproape, nici nu putea fi
vorba să se mai ducă acolo să şi le ia. Maestrul însă,
care-şi găsise toate costumele în dulap, de parcă n-ar
fi fost plecat nicăieri, nu avea nici un chef să se
îmbrace, şi acum se străduia să-i demonstreze
Margaretei că se puteau aştepta din clipă în clipă la
avalanşa unor evenimente cu totul şi cu totul
aiuristice. E drept, maestrul era bărbierit, pentru
prima oară după noaptea aceea din iarna trecută (în
clinica lui Stravinski i se mai tundea bărbuţa cu
maşina).
 Odaia avea şi ea un aspect straniu. Şi era greu să
te descurci în haosul de acolo. Pe covor zăceau nişte
manuscrise, pe divan erau împrăştiate altele. Într-un
fotoliu era aruncată o carte cu cotorul în sus. Iar pe 
masa rotundă se aflau două tacâmuri, tot felul de
gustări şi câteva sticle. De unde apăruseră toate
aceste bunătăţi şi băuturi, nu ştiau nici Margareta,
nici maestrul. Când se treziseră, ele erau pe masă.
 Dormind până-n asfinţitul zilei de sâmbătă,
maestrul şi prietena lui se simţeau întremaţi; de pe
urma evenimentelor din ajun se aleseseră doar cu o
uşoară durere la tâmpla stângă. Din punct de vedere
psihic, cu amândoi se petrecuseră schimbări foarte
mari, după cum ar fi constatat oricine ar fi tras cu
urechea la discuţia lor. Dar n-avea cine. Curticica din
jurul casei era bună tocmai pentru că era totdeauna
pustie. Teii şi salcia de după fereastră, cu fiecare zi
mai verzi, împrăştiau un iz primăvăratic, adus în
subsol de o adiere uşoară de vânt.
 — Ptiu, drace! strigă pe neaşteptate maestrul.
Numai când stai să te gândeşti... Stinse mucul de
ţigară în scrumieră, strângându-şi capul în palme şi
continuă: Te rog, ascultă, eşti o femeie deşteaptă şi
nu ţi-ai ieşit niciodată din minţi... Eşti într-adevăr
convinsă că aseară am fost în casa Satanei?
 — Pe deplin convinsă, răspunse Margareta.
 — Sigur, sigur, urmă ironic maestrul. În
concluzie, acum, în loc de un nebun — sunt doi. Soţ
şi soţie! îşi avântă braţele spre cer, strigând: Dracu
ştie ce-i asta! Dracu, dracu, dracu...
 În loc să-i răspundă, Margareta se prăbuşi pe
divan, izbucni în hohote de râs, îşi bălăbăni picioarele
goale, apoi strigă:
 — Of, nu mai pot! Of, nu mai pot! Uite numai cum
arăţi! După ce râse pe săturate, până ce maestrul îşi
trase ruşinat indispensabilii de la spital, Margareta
deveni serioasă. 
 — Adineauri, fără să vrei, ai spus un adevăr, vorbi
ea, dracu ştie ce-i asta şi poţi să mă crezi, dracu o să
aranjeze totul! Deodată ochii i se aprinseră, sări în
sus, începu să danseze pe loc şi să strige: ce fericită
sunt, ce fericită sunt, ce fericită sunt că am intrat în
tranzacţie cu el! O, diavolul, diavolul!... Va trebui,
dragul meu, să trăieşti cu o vrăjitoare! După aceea se
repezi spre maestru, îl luă de gât şi începu să-i sărute
buzele, nasul, obrajii. Şuviţe rebele de păr negru
nepieptănat săltau pe capul maestrului, şi atât
obrajii, cât şi fruntea lui se înfierbântau sub sărutări.
 — Dar tu, într-adevăr, semeni acum cu o
vrăjitoare.
 — Nici nu neg acest lucru, îi răspunse Margareta,
sunt vrăjitoare şi sunt foarte mulţumită de asta.
 — Bine, zise maestrul — dacă vrei să fii vrăjitoare,
fii. Foarte bine şi frumos! Cu alte cuvinte, pe mine mau răpit din spital! Şi asta-i foarte drăguţ... Să
presupunem chiar că n-o să se observe lipsa noastră,
dar spune-mi, pentru tot ce-i sfânt, din ce şi cum o
să trăim? Spunând asta, să ştii că pentru tine sunt
îngrijorat, crede-mă.
 În clipa aceea, la fereastră apărură nişte ghete cu
botul bont şi partea de jos a unor pantaloni cu o
dunguliţă discretă. Apoi pantalonii se îndoiră, şi
lumina zilei estompă dosul voluminos al cuiva.
 — Aloizi, eşti acasă? întrebă un glas, undeva sus,
deasupra pantalonilor, în spatele ferestrei.
 — Gata, începe, zise maestrul.
 — Aloizi? întrebă Margareta, apropiindu-se de
fereastră, l-au arestat ieri. Dar cine îl caută? Numele
dumneavoastră?
 În aceeaşi clipă genunchii şi dosul dispărură şi se
auzi trântindu-se portiţa, după care totul intră în 
normal. Margareta se prăvăli pe divan şi izbucni în
hohote de râs, atât de tare, încât lacrimile îi ţâşniră
din ochi. Dar când se potoli, chipul ei îşi pierdu
expresia de până atunci, vorbi serios, şi, vorbind, se
dădu jos de pe divan, se târî până la genunchii
maestrului şi, privindu-l în ochi, începu să-l mângâie
pe cap:
 — Cât ai suferit, cât ai suferit, sărmanul meu!
Asta o ştiu numai eu. Uite, ai fire albe în păr şi
veşnica cută în colţul gurii. Dragul meu, unicul, nu te
mai gândi la nimic. Ţi-a fost dat să gândeşti prea
mult, dar acum am să gândesc eu pentru tine! Şi-ţi
garantez, îţi garantez eu că totul va fi strălucitor de
bine.
 — Nu mă tem de nimic, Margot — îi răspunse
deodată maestrul şi-şi înălţă capul, iar ei i se păru că
este aşa cum era când compunea ceea ce, de fapt, nu
văzuse niciodată, dar despre care ştia precis că a fost
— şi nu mă tem pentru că am trecut prin toate. Pe
mine prea m-au speriat şi m-au ameninţat şi nu mă
mai pot speria cu nimic. Dar mi-e milă de tine,
Margot, iată care-i trucul, de asta tot repet unul şi
acelaşi lucru. Răzgândeşte-te! De ce să-ţi frângi viaţa
cu un om bolnav şi sărac? Întoarce-te la tine! Mi-e
milă de tine, de aceea ţi-o şi spun.
 — Of, tu, tu, şoptea Margareta, clătinându-şi
capul cu părul despletit, of, tu, om sceptic, nefericit.
Din cauza ta, toată noaptea trecută m-am zbănţuit în
pielea goală, mi-am pierdut vechea fire şi am înlocuito cu una nouă, câteva luni la rând am stat într-o
chiţimie întunecată şi mă gândeam la un singur
lucru — la furtuna de deasupra Yerushalayimului,
mi-am secat ochii de atâta plâns, iar acum, când s-a
abătut asupra noastră fericirea, tu mă goneşti? Ei, ce 
să-i faci, am să plec, am să plec, dar să ştii că eşti un
om crud! Ei te-au distrus sufleteşte!
 O duioşie amară urcă spre sufletul maestrului şi,
nu se ştie de ce, el izbucni în plâns, cu faţa în părul
Margaretei. Aceasta, plângând şi ea, îi şoptea, în timp
ce degetele îi alergau pe tâmplele lui.
 — Da, firele, firele, sub ochii mei se acoperă capul
cu zăpadă albă, ah, capul ăsta al meu mult chinuit.
Priveşte ce ochi ai! În ei e un deşert. Iar umerii sunt
umeri împovăraţi... Te-au schilodit, te-au schilodit,
cuvintele Margaretei erau acum fără şir, Margareta se
cutremura de plâns.
 Atunci maestrul îşi şterse ochii, o ridică pe
Margareta, care stătuse îngenuncheată, se ridică şi el
şi spuse ferm:
 — Ajunge! M-ai făcut să-mi fie ruşine. N-am să
mai admit niciodată laşitate din partea mea şi n-am
să mă mai întorc la chestiunea asta. Poţi fi liniştită.
Ştiu că amândoi suntem victimele bolii noastre
sufleteşti, pe care, poate, eu ţi-am transmis-o ţie... Ce
să-i faci, o să ducem boala asta amândoi.
 Apropiindu-şi buzele de urechea maestrului,
Margareta îi şopti:
 — Îţi jur pe viaţa ta, îţi jur pe viaţa fiului care s-a
născut din cititorul în stele — totul va fi bine!
 — Ei, fie precum spui, fie, răspunse maestrul şi,
râzând, adăugă: Sigur, când oamenii sunt total
jefuiţi, ca noi doi, ei caută salvarea în lumea de apoi.
Ce să-i faci, sunt gata s-o caut acolo.
 — Ei, vezi, acum eşti cel de altădată, tu râzi, îi
răspunse Margareta, şi naiba să te ia cu vorbele tale
meşteşugite. Lumea de apoi, sau nu, oare nu-i acelaşi
lucru? Mi-e foame.
Şi îl trase de mânecă pe maestru spre masă. 
 — Nu sunt convins că mâncarea asta nu va intra
imediat în pământ sau nu-şi va lua zborul pe
fereastră, rosti maestrul total liniştit.
 — Nu-şi va lua zborul!
 Chiar în clipa aceea, la fereastră răsună un glas
fonfăit:
 — Pace vouă!
 Maestrul tresări, iar Margareta, de-acum
obişnuită cu tot felul de minuni, strigă:
 — Păi e Azazello! Ah, ce drăguţ din partea lui, ce
bine-mi pare! şi şoptindu-i maestrului: Vezi, nu ne
lasă, se interesează de noi! — se repezi să deschidă.
 — Încheie-ţi măcar mantia în faţă, îi strigă din
urmă maestrul.
 — Puţin îmi pasă, răspunse ea din coridor.
Şi iată-l pe Azazello intrând, înclinându-se şi dând
bună ziua maestrului. Ochiul chior îi scânteia.
 — Ah, ce bine-mi pare! exclamă Margareta.
Niciodată n-am fost atât de bucuroasă ca acum! Dar
iartă-mă, Azazello, că sunt în pielea goală!
 Azazello o rugă să nu-şi facă probleme,
convingând-o că văzuse la viaţa lui nu numai femei în
pielea goală, ci chiar şi femei cu pielea jupuită, apoi
se aşeză cu plăcere la masă, punând în prealabil în
colţ, lângă sobă, un pachet înfăşurat într-un brocart
de culoare închisă.
 Margareta îi turnă lui Azazello un coniac şi acesta
goli încântat paharul. Privindu-l necontenit, maestrul
îşi ciupea din când în când, pe sub masă, mâna
stângă, dar ciupiturile nu ajutau la nimic. Azazello
nu se topea în văzduh şi, la drept vorbind, nici nu era
nevoie. Omul acesta mic de stat, cam roşcat, în afară,
poate, de albeaţa de la ochi, nu avea nimic
înspăimântător în el; dar asta poate să aibă oricine — 
şi fără nici o vrăjitorie; hainele, poate, nu prea erau
din cele obişnuite — un fel de anteriu sau pelerină —
dar şi asemenea haine, dacă stăm să ne gândim, se
mai pot întâlni. Îşi bea coniacul cu multă dexteritate,
ca toţi oamenii de treabă; golea pahar după pahar,
fără să ia vreo gustare. Asupra maestrului coniacul
îşi făcu efectul — îi vâjială capul şi se gândea:
 „Da, Margareta are dreptate... Desigur, am în faţa
mea un trimis al diavolului. Că doar, acum două
nopţi, chiar eu îi demonstram lui Ivan că la Patriarşie
prudî el se întâlnise cu însuşi Satana, şi acum nu
ştiu de ce m-a speriat gândul ăsta şi am început să
trăncănesc despre hipnotizatori şi halucinaţii... Ce
hipnotizatori, pe dracu!...”
 Se uita cu luare-aminte la Azazello, ajungând la
concluzia că ochii acestuia ascund ceva, un gând pe
care nu şi-l expusese încă. „N-a venit pur şi simplu în
vizită, ci cu o misiune”, îşi zise maestrul. Spiritul de
observaţie nu-l părăsise.
 Dând pe gât al treilea păhărel de coniac, care nu
avea nici un efect asupra lui, Azazello vorbi astfel:
 — Aveţi aici un subsol plăcut, dracu să mă ia! Se
ridică o singură întrebare: Ce să faci în acest subsol?
 — Acelaşi lucru îl spun şi eu, răspunse maestrul.
 — De ce îmi dai emoţii, Azazello? îl întrebă
Margareta. Cumva o să trăim noi!
 — Se poate, se poate? strigă Azazello. Nici prin
gând nu-mi trece una ca asta. Cumva o să se
aranjeze totul, aşa gândesc şi eu. Da! Era să uit...
Messire m-a rugat să vă salut şi mi-a poruncit să vă
spun că vă invită la o mică plimbare, dacă, desigur,
n-aveţi nimic împotrivă. Ce răspuns îmi daţi?
 Pe sub masă, Margareta îi făcu maestrului un
semn cu piciorul. 
 — Cu multă plăcere, răspunse maestrul, privindul atent pe Azazello, în timp ce acesta urmă:
 — Nădăjduim că nici Margareta Nikolaevna n-o să
refuze plimbarea?
 — Fără îndoială că n-o să refuz, exclamă
Margareta, făcându-i maestrului din nou semn cu
piciorul pe sub masă.
 — Minunat! exclamă Azazello. Asta-mi place! Un,
doi, şi gata! Nu ca atunci în grădina Alexandrovski!
 — Ah, nu-mi mai aduce aminte, Azazello, de asta;
pe atunci eram fără minte. Şi-apoi, nu sunt chiar atât
de vinovată — că doar nu te întâlneşti în fiecare zi cu
necuratul!
 — Te cred, încuviinţă Azazello. Ar fi o plăcere prea
mare să-l întâlneşti chiar în fiecare zi!
 — Mie-mi place viteza, zise Margareta, tulburată;
— viteza şi goliciunea... Ca dintr-un mauser: pac!
Vai, ce grozav trage! urmă Margareta adresându-se
maestrului. Pui şeptarul sub pernă şi-ţi nimereşte
orice punct!... Margareta se ameţise şi ochii îi ardeau
tot mai tare.
 — Am mai uitat ceva, strigă Azazello, lovindu-se
peste frunte, m-am zăpăcit de tot! Messire v-a trimis
un dar. Aici — el se întoarse spre maestru — e o
sticlă de vin. Luaţi notă, vă rog, este din vinul pe
care-l bea procuratorul Iudeii. Vin de Falerno.
 Fireşte că o raritate ca asta atrase toată atenţia
Margaretei şi a maestrului. Dintr-o bucată de brocart
de culoare închisă, folosit la tapisatul sicrielor,
Azazello scoase un urcior mucegăit. Mirosiră vinul, îl
turnară în pahare, apoi priviră prin licoarea străvezie
lumina tot mai palidă din fereastră dispărând pe
măsură ce se apropia furtuna. 
 — În sănătatea lui Woland! strigă Margareta,
ridicându-şi paharul.
 Toţi trei îşi muiară buzele luând câte o înghiţitură.
Deodată lumina posomorâtă de afară începu să se
stingă în ochii maestrului, i se tăie răsuflarea şi îşi
dădu seama că i-a venit sfârşitul. Apucă să mai vadă
cum Margareta, palidă ca moartea, îşi întinde braţele
spre el, cum îi cade capul pe masă, şi-apoi alunecă
pe podea.
 — Otrăvitorule... mai izbuti să strige maestrul,
voind să apuce un cuţit de pe masă ca să-l înjunghie
pe Azazello; dar mâna îi lunecă fără vlagă; totul în jur
se întunecă şi pieri. Căzu pe spate şi, în cădere, îşi
spintecă de colţul mesei pielea de pe tâmplă.
 Îndată ce victimele lui încremeniră, Azazello trecu
la acţiune, în primul rând, se aruncă afară pe
fereastră, şi în câteva clipe ajunse la vila în care
locuise Margareta. Totdeauna precis şi meticulos, el
voia să verifice dacă se-ndepliniseră toate după
învoială. Şi le găsi pe toate în deplină ordine. Văzu o
femeie întunecată la faţă, care aştepta întoarcerea
soţului ei. Aceasta ieşi din dormitor, păli deodată, îşi
duse mâna la inimă şi, murmurând neputincioasă:
 — Nataşa... să vină cineva... ajutor... se prăbuşi
pe parchetul salonului, înainte de a ajunge la uşă.
 — Totul e în ordine, zise Azazello.
 În clipa următoare, se afla din nou lângă cei doi
amanţi otrăviţi de el. Margareta zăcea cu faţa în jos.
Cu mâinile lui puternice, Azazello o întoarse, ca pe o
păpuşă, cu faţa spre el, pe care-şi aţinti privirea şi,
treptat, chipul femeii otrăvite îşi schimbă expresia.
Până şi în penumbra amurgului dinainte de furtună
se vedea cum dispare treptat aerul ei de vrăjitoare,
cruzimea trăsăturilor. Chipul i se lumină, se 
îmblânzi, pierzându-şi expresia de lăcomie, gura ei
redevenind feminină, îndurerată. Atunci, el îi
descleştă dinţii albi, turnându-i câteva picături din
vinul cu care o otrăvise. Oftând, ea dădu să se ridice
fără ajutorul lui, se aşeză în capul oaselor şi întrebă
cu glas stins:
 — Pentru ce?! Pentru ce ai făcut asta, Azazello?!
Ce-ai făcut cu mine?
 Apoi, văzându-l pe maestru zăcând nemişcat, se
cutremură şi şopti:
 — Ucigaşule... nu mă aşteptam la una ca asta!
 — Oh, stai să vezi, ripostă Azazello, o să se scoale
numaidecât. Ah, de ce eşti atât de nervoasă?
 Margareta îl crezu pe loc, atât de convingător era
glasul demonului roşcat. Sări în picioare, vie şi plină
de putere, şi-l ajută pe Azazello să-i dea de băut din
acelaşi vin maestrului întins pe duşumea.
Deschizând ochii, acesta aruncă o privire sumbră,
plină de ură, repetând ultimul cuvânt pe care-l
rostise înainte:
 — Otrăvitorule...
 — Ah, pentru o treabă bine făcută jignirea este o
răsplată obişnuită! Da se poate una ca asta? Ce,
sunteţi orbi? Deschideţi ochii mai repede!
 Atunci, maestrul sări în picioare şi, aruncând în
jur o privire vioaie şi luminoasă, întrebă:
 — Şi ce înseamnă acest nou început?
 — Înseamnă că a sosit ceasul să plecăm.
Ascultaţi, furtuna s-a şi dezlănţuit, aud tunetele. Se
face întuneric. Caii scormonesc pământul cu copitele,
micuţa grădină se cutremură. Luaţi-vă rămas-bun,
luaţi-vă mai repede rămas-bun de la subsolul vostru
mic. 
 — A, înţeleg... zise maestrul, uitându-se în jur.
Ne-ai ucis, suntem morţi. Acum înţeleg totul.
 — Vai de mine! Ce tot vorbeşti! protestă Azazello.
Prietena dumitale îţi spune „maestru”, dumneata
gândeşti, atunci cum poţi să fii mort? E caraghios!...
 — Îţi înţeleg vorbele, strigă maestrul, nu mai
continua! Ai de o mie de ori dreptate!
 — Marele Woland! începu să-l secondeze
Margareta. Marele Woland! El a ticluit lucrurile mult
mai bine decât mine! Dar romanul, romanul, îi striga
ea maestrului, ia cu tine romanul, oriunde te-ai duce!
 — Nu-i nevoie, se împotrivi maestrul, îl ţin minte
pe dinafară.
 — Dar n-ai să uiţi... nici un cuvânt din el? întrebă
Margareta, lipindu-se de amantul ei şi ştergându-i
tâmpla însângerată.
 — Nu te nelinişti. De acum încolo n-am să mai uit
niciodată nimic.
 — Atunci, să vină focul! strigă Azazello. Focul de
la care totul a început şi cu care se încheie totul.
 — Focul! strigă, cumplit, Margareta.
 Fereastra se trânti, şi vântul împinse draperia la o
parte. Cerul bubui vesel şi scurt. Azazello îşi băgă
ghearele în sobă, scoase un tăciune aprins şi
fumegând şi dădu foc feţei de masă. După aceea,
urmă la rând un teanc de ziare vechi de pe divan,
apoi manuscrisul şi draperia de la fereastră.
 Îmbătat de goana care-l aştepta, maestrul aruncă
din raft pe masă o carte care începu să ardă şi ea cu
flăcări jucăuşe.
 — Arde, arde viaţa din trecut! — Arde suferinţa!
striga Margareta.
 Toată odaia era numai trâmbe de foc şi, o dată cu
fumul, pe uşă ieşiră în goană trei siluete. Urcară
treptele de piatră şi se pomeniră în curtea mică. Mai
întâi o văzură pe bucătăreasa vecinului, care şedea
pe pământ, lângă ea nişte cartofi risipiţi şi câteva
legături de ceapă. Bucătăreasa era într-o stare
ciudată. Trei cai negri ca pana corbului fornăiau
lângă magazie, tresărind şi scormonind pământul cu
copitele. Margareta sări în şa; urmă Azazello;
maestrul încalecă ultimul. Bucătăreasa gemu, îşi
întinse mâna să-şi facă cruce, însă Azazello îi strigă
ameninţător din şa:
 — Îţi tai mâna!
 Apoi fluieră şi, frângând ramurile teilor, caii se
avântară în văzduh, străpungând norul negru ce se
lăsase jos, deasupra pământului. În aceeaşi clipă, pe
fereastra subsolului începu să iasă fum. Mai răsună
strigătul slab, jalnic, al bucătăresei:
 — Foc...
 Caii zburau deasupra acoperişurilor Moscovei.
 — Vreau să-mi iau rămas-bun de la oraş, îi strigă
maestrul lui Azazello, care gonea înaintea lor.
 Dar tunetul înghiţi sfârşitul frazei. Azazello
încuviinţă din cap şi o porni la galop. În întâmpinarea
celor trei zburători înainta vijelios un nor, care nu-şi
lepăda încă picăturile de ploaie.
 Zburând deasupra unui bulevard, văzură nişte
siluete mici de oameni fugind care-ncotro, spre a se
adăposti de ploaie. Cădeau primele picături. Apoi
zburară deasupra unor învolburări de fum — era tot
ce mai rămăsese din „Casa Griboedov”. Trecură
deasupra oraşului, învăluit acum în întuneric.
Deasupra lor, scăpărau fulgere. Apoi, în locul
acoperişurilor, apărură grădinile înverzite. Numai
atunci se năpusti ploaia din răsputeri asupra 
pământului, transformându-i pe cei trei zburători în
trei băşici uriaşe plutind prin apă.
 Margareta cunoştea senzaţia zborului, maestrul
însă nu; de aceea fu mirat de faptul că atinseseră
atât de repede ţinta, ajungând la singurul om de la
care voia să-şi ia rămas-bun. Desluşi prin perdeaua
de ploaie clinica lui Stravinski, râul şi pădurea de pe
celălalt mal, pe care o cunoştea atât de bine.
Aterizară în crâng, într-o poiană, aproape de clădirea
clinicii.
 — Vă aştept aici, strigă Azazello, împreunându-şi
mâinile, luminat în răstimpuri de fulgere ori
dispărând în perdeaua cenuşie a ploii. Luaţi-vă
rămas-bun, dar mai repede!
 Maestrul şi Margareta săriră din şa şi porniră în
zbor prin grădina clinicii, când ivindu-se, când
destrămându-se ca umbrele în noianul de apă ce
cădea din cer. În clipa următoare, maestrul dădea la
o parte cu mână sigură grilajul de pe balcon, de la
uşa camerei 117, urmat de Margareta. Intrară la
Ivanuşka, nevăzuţi şi neobservaţi, în vuietul şi urletul
furtunii. Maestrul se opri lângă pat.
 Ivanuşka stătea întins, nemişcat, ca atunci când
văzuse pentru prima oară furtuna în casa asta în
care îşi recăpăta liniştea. Dar nu plângea, ca atunci.
Când prinse cu privirea silueta întunecată, care
intrase la el din balcon, se săltă pe pat şi-şi întinse
mâinile, spunând fericit:
 — Ah, dumneavoastră sunteţi! Şi eu vă aştept, vă
aştept mereu! Iată-vă, în sfârşit, vecinul meu!
 Iar maestrul îi răspunse:
 —- Sunt aici, dar, din păcate, nu pot să mai fiu
vecinul dumitale. Plec pentru totdeauna şi am venit
numai să-mi iau rămas-bun. 
 — Ştiam, am ghicit asta, răspunse încet Ivan şi
întrebă: V-aţi întâlnit cu el?
 — Da, zise maestrul, am venit să-mi iau rămasbun de la dumneata, pentru că ai fost singurul om cu
care am stat de vorbă în ultima vreme.
 Înseninându-se la faţă, Ivanuşka spuse:
 — Bine aţi făcut că aţi zburat până aici. Să ştiţi că
am să mă ţin de cuvânt, n-o să mai scriu poezioare.
Acum mă interesează altceva, urmă Ivanuşka
zâmbitor, şi-şi aţinti ochii demenţi undeva în gol.
Vreau să scriu altceva. Ştiţi, în timp ce am zăcut aici,
multe lucruri mi-au devenit clare.
 Vorbele lui îl tulburară pe maestru şi, aşezânduse pe marginea patului, vorbi:
 — Asta e bine, e foarte bine. Scrie mai departe
despre el. Ochii lui Ivanuşka se aprinseră.
 — Dar dumneavoastră n-o să scrieţi? Apoi îşi lăsă
bărbia în piept, adăugând îngândurat: Ah, da... Cum
pot să-ntreb aşa ceva! şi-şi întoarse ochii, uitându-se
speriat în podea.
 — Da, zise maestrul, şi glasul său i se păru
necunoscut lui Ivanuşka—necunoscut şi surd. Eu no să mai scriu despre el. Voi fi ocupat cu altceva.
 Prin vuietul furtunii se auzi deodată un şuier
îndepărtat.
 — Auzi? îl întrebă maestrul.
 — Urlă furtuna...
 — Nu, mă cheamă, e timpul, îl lămuri maestrul,
ridicându-se.
 — Mai staţi un pic! Încă un cuvânt, se rugă Ivan.
Dar pe ea aţi găsit-o? V-a rămas credincioasă?
 — Iat-o, răspunse maestrul, arătând spre perete.
Din zidul alb se desprinse silueta întunecată a 
Margaretei, care se apropie. Se uita la tânărul întins
pe pat, şi în ochii ei se citea îndurerarea.
 — Sărmanul, sărmanul de el... şopti fără glas
Margareta, plecându-se spre bolnav.
 — Ce frumoasă e, rosti fără invidie, dar cu tristeţe
şi cu un fel de duioşie mută Ivan, ia te uită ce bine sau brodit toate la voi! Dar uite că la mine nu-i aşa.
Aici se opri, se gândi şi adăugă îngândurat: de fapt,
poate că-i aşa...
 — Aşa, aşa, şopti Margareta şi se aplecă spre cel
culcat. Iată, am să te sărut pe frunte şi totul la
dumneata va fi aşa cum trebuie... Aici poţi să-mi dai
crezare, eu am văzut totul, ştiu totul...
 Tânărul o prinse de gât, şi Margareta îl sărută.
 — Rămâi cu bine, ucenicul meu! rosti abia auzit
maestrul, topindu-se treptat în văzduh’.
 Pieri, şi, o dată cu el, pieri şi Margareta, grilajul
balconului închizându-se încet în urma lor...
 Pe Ivanuşka îl cuprinse neliniştea. Se ridică în
capul oaselor, uitându-se speriat în jur, gemu chiar,
începu să vorbească singur, apoi se ridică din pat. Se
vede că furtuna ce se dezlănţuia tot mai turbată îi
răscolise sufletul. Îl nelinişteau şi paşii fără
astâmpăr, şi glasurile înăbuşite pe care le prindea
urechea lui obişnuită cu liniştea. Se enervă şi începu
să tremure, strigând:
 — Praskovia Feodorovna!
 Sora intră imediat, privindu-l întrebătoare şi
alarmată.
 — Ce-i? Ce s-a-ntâmplat? Te-a tulburat furtuna?
Nu-i nimic, nu-i nimic... Te ajutăm îndată... Chem
numaidecât doctorul...
 — Nu, Praskovia Feodorovna, nu e nevoie să-l
chemi, protestă Ivanuşka, uitându-se speriat, dar nu 
la Praskovia Feodorovna, ci la peretele acela alb. Nu
se petrece nimic deosebit cu mine. Am ajuns să-mi
cunosc stările astea, nu te speria. Spune-mi mai
bine, o rugă Ivan cu căldură în glas, ce s-a întâmplat
acum alături, în camera 118?
 — Optsprezece? repetă întrebarea Praskovia
Feodorovna, ferindu-şi de el ochii neliniştiţi. Nu s-a
întâmplat nimic acolo.
 Vocea ei suna însă fals, şi Ivanuşka îşi dădu
seama şi zise:
 — Eh, Praskovia Feodorovna! Eşti un om atât de
sincer... Crezi c-o să fac scandal? Nu, Praskovia
Feodorovna, asta nu se va întâmpla. Mai bine spunemi drept, că doar eu simt totul prin perete.
 — Adineauri a murit vecinul dumitale, şopti
Praskovia Feodorovna, nefiind în stare să mintă şi săl necăjească pe bolnav.
 Spunând acestea, se uită îngrijorată la el, în timp
ce o învăluiau scăpărările fulgerelor. Dar Ivanuşka
rămase liniştit. Îşi ridică doar cu înţeles un deget în
sus şi spuse:
 — Eram sigur! Crede-mă, Praskovia Feodorovna,
că adineauri a mai murit un om în oraşul nostru.
Ştiu chiar cine — şi Ivanuşka zâmbi enigmatic — o
femeie! 
31. Pe colinele Vorobiovî
 Furtuna trecuse fără urmă şi, azvârlit peste oraş,
în tării, arcul multicolor al curcubeului se adăpa din
râul Moscova. Sus, pe o coamă de deal, între două
crânguri, se profilau trei siluete întunecate. Woland,
Koroviev şi Behemoth, călare pe armăsari înşeuaţi,
negri ca pana corbului, priveau oraşul de peste râu,
cu cioburi de soare scânteind în mii de ferestre
îndreptate spre apus, şi turnurile, ca din turtă dulce,
ale mânăstirii Devicii.
 Văzduhul vâjâi şi, lângă pâlcul de călăreţi în
aşteptare, se lăsă Azazello, urmat de maestru şi
Margareta, care zburaseră în coada neagră a pelerinei
lui.
 — A trebuit să vă tulburăm, Margareta Nikolaevna
şi maestre, vorbi Woland, după o tăcere, dar să nu fiţi
supăraţi pe mine. Nu cred că regretaţi. Ei, se adresă
el apoi numai maestrului: ia-ţi rămas-bun de la oraş.
E timpul s-o pornim; şi Woland întinse o mână în
mănuşă neagră cu manşetă largă într-acolo, peste
râu, unde sori fără număr topeau geamurile
ferestrelor, unde deasupra acestor sori se ridicau
ceaţa, fumul şi aburul oraşului încins peste zi.
 Maestrul sări în şa şi, depărtându-se de ceilalţi,
fugi spre marginea unei prăpăstii. Pelerina neagră se
târa în urma sa, măturând pământul. Maestrul
scrută cu privirea oraşul. În clipele dintâi simţi o
întristare dureroasă furişându-i-se în inimă, curând
de tot însă îi luă locul o dulce nelinişte, un
neastâmpăr de ţigan pribeag.
 — Pentru totdeauna... Trebuie să pătrund sensul
acestor cuvinte, şopti maestrul, trecându-şi limba
peste buzele crăpate şi fierbinţi. 
 Prinse a asculta şi a lua seama cu precizie la tot
ce se petrecea în sufletul lui. I se păru că tulburării
ce pusese stăpânire pe el îi luă locul un simţământ
adânc de obidă. Dar, trecător, pieri şi el fără urmă şi,
pe negândite, se înstăpâni o trufaşă nepăsare, apoi —
presimţirea liniştii eterne.
 Pâlcul de călăreţi îl aştepta pe maestru. Tăceau,
uitându-se la silueta lungă şi întunecată care, la
marginea prăpastiei, gesticula, ba ridicând capul,
dornic parcă să cuprindă cu privirea tot oraşul, să
vadă dincolo de marginile lui, ba, cu capul în piept,
cerceta parcă sub tălpi iarba ofilită, plăpândă,
bătătorită.
 Tăcerea o întrerupse Behemoth, căruia i se urâse
de atâta linişte.
 — Daţi-mi voie mie, maître, vorbi el, să fluier
înainte de galop.
 — Tu ai putea s-o sperii pe doamna, îi răspunse
Woland, şi, afară de asta, nu uita că toate faptele tale
scandaloase, de astăzi, s-au isprăvit.
 — Ah, nu, nu, messire, dădu glas Margareta, care
şedea în şa ca o amazoană, cu mâinile în şolduri şi
lăsând să-i cadă până la pământ trena ascuţită,
permiteţi-i să fluiere. Pe mine m-a prins tristeţea
înaintea drumului lung. Nu-i aşa, messire, că ea este
cu totul naturală chiar atunci când omul ştie că la
sfârşitul acestui drum îl aşteaptă fericirea? Lăsaţi-l
să ne facă să râdem, pentru că, altminteri, mă tem că
asta se va termina cu lacrimi şi totul se va degrada
înainte de a porni noi la drum!
 Woland îi făcu semn lui Behemoth, acesta se
învioră foarte tare, sări jos din şa, băgă degetul în
gură, îşi umflă obrajii şi fluieră. Margareta simţi un
zumzet în urechi. Calul ei cabra, în crâng începură să
cadă crengi din copaci, un stol întreg de ciori şi vrăbii
îşi luă zborul, o trâmbă de praf zbură purtată spre
râu, şi se vedea cum în tramvaiul fluvial, care trecea
prin dreptul cheiului, câteva şepci zburară de pe
capul pasagerilor, poposind în apă. Maestrul tresări
auzind fluieratul, dar nu se întoarse, ci începu să
gesticuleze şi mai neliniştit, ridicând mâna spre cer,
ameninţând parcă oraşul. Behemoth se uită în jurul
lui cu mândrie.
 — Ai fluierat, nu zic ba, observă condescendent
Koroviev, ai fluierat într-adevăr, dar dacă e să vorbim
imparţial, ai fluierat foarte mediocru!
 — Doar nu sunt dirijor de cor, îi răspunse
Behemoth demn şi bosumflat şi deodată îi făcu
Margaretei cu ochiul.
 — Ia să încerc eu, după vechiul obicei, zise
Koroviev şi, frecându-şi mâinile, îşi suflă în degete.
 — Dar bagă de seamă, se auzi din şa glasul sever
al lui Woland, fără pozne de astea de mutilare!
 — Messire, credeţi-mă, interveni Koroviev cu mâna
la inimă, e vorba de o glumă, exclusiv de o glumă...
 Deodată trupul lui prinse a se alungi, ca şi când
ar fi fost de cauciuc, el făcu o figură meşteşugită din
degetele de la mâna dreaptă, se răsuci ca un şurub,
şi apoi, dezrăsucindu-se pe neaşteptate, fluieră.
 Margareta nu auzi acest fluierat, dar îl simţi, în
timp ce se văzu aruncată, împreună cu calul ei iute,
la vreo zece stânjeni într-o parte. Alături de ea, cu
rădăcină cu tot, a fost smuls un copac şi pământul se
acoperi cu crăpături până la râu. O bucată uriaşă de
mal, împreună cu cheiul şi cu restaurantul de pe mal
se pomeniră în râu. În el apa clocoti, se avântă în
sus, şi pe malul celălalt, verde şi jos, se revărsă
întregul tramvai fluvial cu pasagerii absolut teferi. 
Spre picioarele calului Margaretei, care fornăia, se
prăvăli o stăncuţă omorâtă de fluieratul lui Fagot. Pe
maestru îl sperie acest fluierat. El se prinse cu
mâinile de cap şi fugi înapoi, spre cei care-l aşteptau.
 — Ei, i se adresă Woland, care se înălţa pe calul
său negru, toate socotelile sunt încheiate? Ţi-ai luat
bun-rămas?
 — Da, mi-am luat, îi răspunse maestrul şi, liniştit,
îl privi drept în ochi, deschis şi neînfricat.
Şi atunci, peste dealuri se rostogoli, ca un glas de
trâmbiţă, glasul cumplit al lui Woland:
 — Venit-a ceasul! şi fluieratul strident şi hohotele
de râs ale lui Behemoth.
 Caii negri se smuciră, şi, înălţându-se, călăreţii îşi
reluară goana. Margareta simţea cum, nervos, calul ei
muşcă şi trage zăbala. Umflată de vânt, pelerina lui
Woland zbura deasupra cavalcadei, aşternându-se
peste bolta tot mai întunecată a înserării. Când
vântul dădu o clipă la o parte vălul îndoliat,
Margareta se întoarse şi, din zbor, văzu că în spatele
ei pieriseră nu numai turnurile multicolore, cu un
aeroplan desfăşurat deasupra lor, dar şi oraşul care
se mistuise de mult, cu desăvârşire, lăsând în urma
lui doar negură... 
32. Iertarea şi eternul refugiu
 O zei! Ce trist e pământul în faptul serii! Ce tainice
par negurile deasupra mlaştinilor! O ştie cel care a
rătăcit prin aceste neguri, cel care a suferit mult
înainte de moarte, cel care a trecut în zbor deasupra
pământului, purtând în spate o povară peste puterile
lui. O ştie cel obosit, care, fără regret, părăseşte
negurile pământului, mlaştinile şi râurile lui, şi, cu
inima uşoară, se lasă în mâinile morţii, ştiind că
numai ea îi va dărui tihna.
 Caii fermecaţi, negri ca pana corbului, obosiseră şi
ei, purtându-i acum pe călăreţi agale, iar noaptea de
neînlăturat gonea mereu, ajungându-i din urmă.
Simţindu-i suflarea, se potolise până şi zburdalnicul
Behemoth şi, cu ghearele înfipte în şa, zbura,
taciturn şi grav, cu coada stufoasă în vânt.
 Noaptea îşi aşternea năframa neagră peste păduri
şi lunci, aprindea mici luminiţe triste, undeva jos,
departe, luminiţe străine, acum lipsite de interes, atât
pentru Margareta, cât şi pentru maestru — nu mai
aveau nevoie de ele. Noaptea o lua înaintea
cavalcadei, cernându-se de sus asupra ei, presărând
ici-colo cerul trist cu albul stelelor.
 Noaptea, tot mai neagră, zbura alături, smulgând
pelerinele de pe umerii călăreţilor, dând la iveală
înşelătoriile. Şi când, mângâiată de adierile unui vânt
răcoros, Margareta deschise ochii, văzu cum se
schimbă înfăţişarea celor care zburau spre ţelul lor.
Iar atunci când, de după marginea unei păduri, ieşi
în întâmpinarea lor luna, plină şi purpurie, toate
înşelătoriile pieriră, se prăvăliră în mlaştină, iar
negurile înghiţiră instabilele veşminte vrăjitoreşti. 
 Ar fi fost greu de recunoscut Koroviev-Fagot,
pseudo-interpretul misteriosului consultant — care
nu avea nevoie de nici un interpret şi de nici un fel de
tălmăcire — în persoana călăreţului care zbura acum
alături de Woland, în dreapta prietenei maestrului. În
locul aceluia care, în haine zdrenţăroase de pehlivan,
părăsise Colinele Vorobiovî sub numele de KorovievFagot, galopa acum, făcând să zornăie încetişor
lanţul de aur al frâului, un cavaler violet, sumbru, cu
chipul mohorât, care nu zâmbea niciodată. Îşi ţinea
bărbia în piept, nu se uita la lună, nu-l interesa nici
pământul; se gândea la ale lui, zburând umăr la
umăr cu Woland.
 — De ce s-a schimbat el aşa? îl întrebă pe Woland
Margareta, în timp ce vântul şuiera la urechile ei.
 — Cavalerul acesta a făcut cândva o glumă foarte
nereuşită, îi răspunse Woland, întorcând spre
Margareta chipul său cu acel ochi ce ardea molcom.
Calamburul pe care-l făcuse, referitor la lumină şi
întuneric, nu era tocmai bun. Şi cavalerul a trebuit
după aceea să plătească ceva mai mult şi mai multă
vreme decât a presupus el. Dar noaptea asta e o
noapte când se încheie răfuielile. Cavalerul şi-a plătit
contul şi l-a închis.
 Noaptea îi smulsese şi lui Behemoth coada
stufoasă, îl lăsase fără blană, împrăştiind-o smocurismocuri prin mlaştini. Cel ce fusese motan şi mare
meşter în a-l înveseli pe prinţul întunericului se
dovedi a fi un adolescent subţirel, un demon-paj, cel
mai grozav bufon din câţi au existat vreodată pe
lume. Se potolise şi el acum, şi zbura, tăcut, lăsânduşi pradă chipul tânăr mângâierilor argintii ale lunii.
 Ultimul din stânga, în armura-i de oţel,
scânteietoare, călărea Azazello. Luna îi schimbase 
înfăţişarea. Clonţul stupid şi hidos dispăruse fără
urmă, iar privirea saşie se corectase şi ea. Ochii erau
acum simetrici, goi şi negri, iar chipul, alb şi rece.
Zbura sub înfăţişarea lui adevărată — un demon al
pustiului arid, un demon-ucigaş.
 Margareta nu ştia cum arată ea însăşi, dar vedea
prea bine cât de mult se schimbase maestrul. Părul
sclipitor de alb în lumina lunii se strânsese la spate
într-o coadă şi-i flutura în zbor. De câte ori vântul
dădea la o parte pelerina maestrului, dezvelindu-i
picioarele, Margareta vedea pe botforii lui, când
aprinzându-se, când stingându-se, steluţele
pintenilor. Ca şi adolescentul-demon, maestrul zbura
cu ochii la lună, dar îi zâmbea, ca unei fiinţe
apropiate şi dragi, şi mormăia întruna ceva pe sub
nas, după obişnuinţa căpătată în rezerva 118.
 În sfârşit, şi Woland galopa sub adevărata sa
înfăţişare. Margareta n-ar fi putut spune din ce era
frâul calului său, poate din nişte lănţişoare ţesute de
lună, calul lui — un bloc rupt din beznă, coama
calului — un nor, iar pintenii călăreţului — petele
albe ale stelelor.
 Zburară astfel multă vreme în tăcere, până ce jos,
departe, prinse a se schimba înfăţişarea şi peisajul.
Pădurile triste se lăsară înghiţite de întunericul
Terrei, târând după ele şi lamele brumate ale râurilor.
Jos, în adâncuri, se arătară ici-colo, licărind, bolovani
uriaşi, iar printre ei abisuri negre, în care nu
pătrundea lumina lunii.
 Woland îşi opri calul pe un vârf turtit, pietros şi
trist, şi atunci călăreţii trecură la pas, ascultând cum
caii strivesc cu potcoavele pietrele din drum. Peste
platoul golaş, luna revărsa o lumină vie, verde, şi
curând Margareta desluşi în locul acela deşert un jeţ, 
iar în el, silueta albă a unui bărbat. Poate că omul
era surd, sau părea cufundat în gânduri: nu auzi
cum se cutremura pământul pietros sub greutatea
cailor, aşa încât călăreţii se apropiară de el, fără să-l
tulbure.
 Luna îi venea de minune în ajutor Margaretei,
luminând mai bine decât cea mai grozavă lanternă
electrică, şi Margareta vedea cum omul din jeţ, care
părea orb, îşi freacă mâinile şi îşi aţinteşte ochii fără
vedere spre discul lunii. Apoi, la picioarele jeţului
greu de piatră, pe care luna aprindea mici sântei,
Margareta văzu, tolănit, un câine uriaş, cu urechile
ascuţite. Ca şi stăpânul său, câinele se uita,
neliniştit, la lună.
 La picioarele omului din jeţ zăceau cioburile unui
urcior spart şi tot acolo se întindea o băltoacă de un
roşu aproape negru, ce nu se mai usca.
 Călăreţii opriră caii.
 — Romanul dumitale a fost citit, vorbi Woland,
întorcându-se spre maestru, şi singura observaţie ar
fi că, din păcate, e neterminat. De aceea, am vrut să
ţi-l arăt pe eroul dumitale. De vreo două mii de ani
sade pe platoul acesta şi doarme, dar când e lună
plină, după cum vezi, e chinuit de insomnie,
împreună cu el, se chinuieşte şi paznicul lui
credincios, câinele. Dacă-i adevărat că laşitatea este
cel mai grav dintre vicii, cred că dulăul nu păcătuia
prin asta. Singurul lucru pe lume de care se temea
curajosul câine era furtuna. Ce să-i faci, cel care
iubeşte trebuie să împartă soarta celui pe care îl
iubeşte.
 — Ce spune? întrebă Margareta, şi peste chipul ei
liniştit se lăsă vălul compătimirii. 
 — Spune, îi răspunse Woland, mereu acelaşi
lucru. Că nici arunci când e lună nu-şi află liniştea şi
că are o funcţie tare ingrată. Spune întotdeauna aşa,
când nu doarme, iar când doarme, visează mereu
acelaşi vis: un drum argintat de lună; vrea s-o ia pe
acest drum şi să stea de vorbă cu arestatul Ha-Nozri,
pentru că, după cum afirmă el, n-a spus totul, până
la capăt, atunci, demult, în ziua a paisprezecea a lui
Nisan, lună de primăvară. Din păcate, însă, nu
reuşeşte să păşească pe acest drum, şi nimeni nu
vine la el. Şi atunci, ce să-i faci, nu-i rămâne decât să
vorbească singur! De altfel, are omul nevoie, măcar
cât de cât, de variaţie, şi, ţinându-şi discursul despre
lună, adaugă, deseori, că cel mai mult pe lume îşi
urăşte nemurirea şi faima nemaiauzită. Susţine că şiar schimba bucuros soarta cu vagabondul zdrenţuit
Levi Matei.
 — Nu e oare prea mult, douăsprezece mii de luni
pentru o lună cândva? întrebă Margareta.
 — Se repetă istoria cu Frida? o întrebă insinuant
Woland. Dar, Margareta, nu trebuie să te nelinişteşti.
Totul va fi drept, aşa este construită lumea...
 — Lăsaţi-l liber! strigă deodată cu glas strident
Margareta, aşa cum ţipase cândva, când era
vrăjitoare, şi strigătul ei făcu să se desprindă, undeva
sus, în munţi, o piatră, care prinse a se rostogoli cu
un vuiet infernal peste stânci.
 Margareta însă nu era sigură: vuietul din munţi a
fost vuietul căderii sau vuietul unui râs satanic?
Oricum, Woland râdea, uitându-se la Margareta şi
spunea:
 — Degeaba strigi aici, în munţi, el e obişnuit cu
prăbuşiri de stânci şi aceasta nu-l poate tulbura. Nui nevoie să intervii pentru el, Margareta; pentru el a şi 
intervenit cel cu care ar vrea atât de mult să stea de
vorbă. Aici Woland se întoarse din nou spre maestru
şi-i spuse: Ei bine, acum poţi să-ţi închei romanul cu
o singură frază!
 Maestrul, care până atunci rămăsese nemişcat,
privindu-l pe procurator, aştepta parcă aceste
cuvinte.
 Aşezându-şi mâinile pâlnie, strigă atât de tare,
încât ecoul se rostogoli peste munţii golaşi şi pustii:
 — Eşti liber! Liber! El te aşteaptă!
 Munţii preschimbară glasul maestrului în tunet, şi
tot tunetul acesta îi făcu să se năruie. Blestematele
ziduri stâncoase se prăbuşiră şi rămase doar platoul
deşert, cu jeţul de piatră în mijloc. Deasupra abisului
negru în care se prăvăliseră zidurile, se aprinseră
luminile unui oraş necuprins, dominat de idoli
scânteietori, ce se înălţau peste grădina care crescuse
luxuriantă în multe mii de luni. Drept spre grădina
aceea se aşternuse drumul argintat de lună, mult
aşteptat de procurator, şi cel dintâi se repezi pe acest
drum câinele cu urechile ascuţite. Omul în mantie
albă cu căptuşeala sângerie se ridică din jeţ şi strigă
ceva cu glas hârâit, frânt. Nu se putea desluşi dacă
plânge sau râde, şi ce anume strigă. Se văzu numai
cum, urmându-şi paznicul credincios, alergă şi el
impetuos pe drumul argintat de lună.
 — Trebuie să-l urmez? întrebă maestrul plin de
nelinişte, atingând cu mâna frâul.
 — Nu, răspunse Woland, la ce bun să alergi pe
urmele a ceva ce s-a sfârşit?
 — Deci, într-acolo? întrebă iar maestrul,
întorcându-se şi arătând înapoi, spre locul unde, în
depărtare, se ţesuse oraşul de curând părăsit, cu 
turnurile ca de turtă dulce ale mânăstirilor şi cioburi
de soare scânteind în geamuri.
 — Nici într-acolo, îi răspunse Woland, şi glasul
lui, îngroşat, se revărsă peste stânci. O, romanticul
maestru! Acela pe care abia aşteaptă să-l vadă eroul
plămădit de dumneata, eroul căruia, adineauri, i-ai
dat drumul să plece, ţi-a citit romanul. Spunând
aceasta, Woland se întoarse spre prietena maestrului:
Margareta Nikolaevna! Este imposibil să nu credem
că te-ai străduit să închipui pentru maestru cel mai
frumos viitor, dar, te asigur, cel pe care vi-l propun
eu şi pe care mi l-a cerut pentru voi Yeshua — e mai
bun! Lăsaţi-i în doi, urmă Woland şi, plecându-se din
şa spre şaua maestrului, schiţă un gest în urma
procuratorului, care se depărta: să nu-i tulburăm. Şi
poate, până la urmă, or să ajungă ei să se înţeleagă
cumva.
 Rostind aceste cuvinte, Woland îşi avântă mâna
spre Yerushalayim, şi oraşul se stinse în zare.
 — Iar acolo, la fel, arătă Woland înapoi, ce să faci
dumneata în hruba aceea? Şi soarele frânt în
geamuri se stinse pe dată. Pentru ce să te întorci?
urmă Woland blând şi convingător. O, maestre, de
trei ori romantic, e oare cu putinţă să nu vrei
dumneata să te plimbi ziua cu prietena dumitale sub
vişinii înfloriţi, iar seara să asculţi muzica lui
Schubert? Se poate să nu-ţi facă plăcere să scrii cu
pană de gâscă, la lumina făcliilor? Nu vrei dumneata,
asemenea lui Faust, să stai aplecat asupra unei
retorte, în speranţa că vei reuşi să plămădeşti un nou
homunculus? Acolo! Acolo! Acolo te şi aşteaptă o casă
şi un servitor bătrân. Lumânările sunt aprinse, dar în
curând se vor stinge, pentru că numaidecât veţi 
întâmpina zorile. Pe drumul acesta, maestre, numai
pe acesta! Adio, venit-a ceasul să plec!
 — Adio! îi răspunseră într-un strigăt maestrul şi
Margareta.
 Atunci, fără să ţină seama de nici un drum,
Woland cel negru se aruncă într-o surpătură şi, în
urmă-i, se prăvăli cu zgomot întreaga lui suită.
 Pieriră toate — stâncile şi platoul, drumul argintat
de lună şi Yerushalayimul. Nici caii negri nu mai
erau. Maestrul şi Margareta văzură zorile făgăduite.
Se aprinseră îndată după luna din miez de noapte. În
strălucirea celor dintâi raze ale dimineţii, maestrul şi
prietena lui străbăteau o punte mică din piatră,
năpădită de muşchi. Trecură puntea, pârâul rămase
în urma celor doi amanţi credincioşi, care păşeau
acum pe un drum nisipos.
 — Ascultă glasul tăcerii, îl rugă Margareta pe
maestru, şi nisipul foşnea sub picioarele ei desculţe.
Ascultă şi desfată-te cu ceea ce nu ţi-a fost dat în
viaţă — cu liniştea. Uite, vezi înaintea noastră casa
ta, casa ta eternă, care ţi-a fost dată drept răsplată.
Am şi văzut fereastra cu trei canaturi şi viţa sălbatică
ce se caţără până-n acoperiş. Iată casa ta, eterna ta
casă. Ştiu, seara vor veni la tine cei pe care-i iubeşti,
care te interesează şi care nu te vor nelinişti, nu te
vor tulbura. Îţi vor cânta şi-ţi vor cânta la flaut, ai să
vezi ce lumină e în odaie când ard luminările. Vei
adormi, arborându-ţi tichia aceea slinoasă de
totdeauna. Vei adormi cu zâmbetul pe buze. Somnul
te va reconforta, gândurile tale vor fi pline de
înţelepciune. Şi n-ai să mă mai poţi alunga.
Somnului tău voi sta eu de veghe.
 Astfel vorbea Margareta, mergând cu maestrul
spre casa lor, spre casa lor eternă, şi maestrului i se 
părea că vorbele Margaretei curg susurând, cum
curgea şi susura pârâul lăsat în urmă, şi memoria
maestrului, neliniştită, memoria împunsă cu noian
de ace, începu să se stingă. Cineva îl lăsa liber pe
maestru, aşa cum el însuşi îl lăsase liber adineauri
pe eroul pe care-l crease. Acest erou plecase în beznă,
plecase fără întoarcere, iertat în noaptea de
duminică, fiu al regelui-cititor în stele, al cincilea
procurator al Iudeii, cumplitul călăreţ Pilat din Pont. 
Epilog
 Ce s-a mai întâmplat, totuşi, la Moscova, după ce
Woland a părăsit capitala în sâmbăta aceea, la
asfinţitul soarelui, dispărând de pe colinele Vorobiovî
împreună cu suita sa?
 Inutil să mai spunem că întreaga Moscovă a vuit
multă vreme de tot felul de zvonuri, care de care mai
ciudate, ce s-au întins cu repeziciune în cele mai
îndepărtate şi mai pierdute colţuri de provincie. Ţi-e
şi silă să le mai repeţi.
 Autorul acestor rânduri pline de adevăr,
călătorind cu trenul spre Feodosia, a auzit
povestindu-se că la Moscova două mii de oameni
ieşiseră din teatru pur şi simplu în pielea goală şi aşa
s-au împrăştiat pe la casele lor cu maşinile de piaţă.
 Pretutindeni, la cozile din faţa lăptăriilor, prin
tramvaie, magazine şi locuinţele oamenilor, prin
bucătării, trenuri de cursă lungă şi locale, în gări şi
halte, în staţiunile de odihnă şi pe plajă — se auzea
şoptindu-se unul şi acelaşi cuvânt: „necuratul”.
 Persoanele mai culte şi mai cu scaun la cap erau,
bineînţeles, străine de aceste şuşoteli despre
necuratul care cică vizitase capitala, ba le luau chiar
şi în derâdere, încercând să-i lămurească pe
povestitori. Dar, vorba ceea, faptele rămân fapte, şi
nu poţi să treci cu vederea fără să dai explicaţii: ceva
ciudat se petrecuse totuşi la Moscova. „Griboedov”
transformat în scrum şi încă multe altele o confirmau
în modul cel mai grăitor.
 Oamenii culţi adoptară punctul de vedere al
organelor de anchetă: era vorba de acţiunile unei
bande de hipnotizatori şi ventriloci, adevăraţi maeştri
în arta lor. 
 Desigur, atât la Moscova cât şi în afara ei s-au
luat imediat măsuri energice pentru prinderea
bandei, dar, din păcate, acestea nu au dus la nici un
rezultat. Cel ce-şi spunea Woland dispăruse cu toţi
acoliţii săi; la Moscova nu s-a mai întors şi, în
general, nu a mai apărut şi nu a mai acţionat
nicăieri. Ca urmare, s-a presupus în chip firesc că a
fugit în străinătate, dar prezenţa lui nu s-a mai
semnalat nici peste graniţă.
 Cercetările şi ancheta penală din procesul lui au
continuat multă vreme. Cum-necum, fapta era
monstruoasă! Nemaivorbind de cele patru case care
au ars din temelii şi de sutele de oameni înnebuniţi,
ba s-au înregistrat şi morţi. Despre doi dintre ei se
poate spune cu precizie: despre Berlioz şi despre
nefericitul funcţionar de la Biroul de iniţiere a
străinilor în problema rarităţilor istorice ale Moscovei
— fostul baron Meigel. Doar ei au fost omorâţi.
Oasele carbonizate ale celui de-al doilea au fost
descoperite în apartamentul nr. 50 de pe strada
Sadovaia, după ce s-a stins incendiul. Da, au fost
victime, şi aceste victime revendicau cercetări.
 Dar chiar şi după ce Woland a părăsit Moscova sau înregistrat victime — oricât de trist ar fi — printre
motanii negri.
 În diferite colţuri ale ţării au fost împuşcate sau
exterminate prin felurite metode vreo sută din aceste
animale paşnice, folositoare şi credincioase omului.
În diferite oraşe, peste o duzină de motani, unii dintre
ei destul de mutilaţi, au fost aduşi la secţiile de
miliţie. La Armavir, de pildă, un astfel de dobitoc
nevinovat a fost predat miliţiei de un cetăţean, care-i
legase labele dinainte. 
 Cetăţeanul îl pândise pe motan şi pusese mâna pe
el tocmai în clipa când animalul se pregătea, cu un
aer hoţesc, aer pentru care pisicile nu sunt vinovate,
deoarece nu-l au pentru că ar fi vicioase, ci pentru că
se tem ca nu cumva unul mai puternic decât ele —
om sau câine — să le facă vreun rău sau să le supere
în vreun fel (ca să le prinzi nu-i cine ştie ce, dar vă
asigur că nu e nici o cinste pentru cine pune la cale o
asemenea faptă; ba dimpotrivă...), după cum
spuneam, se pregătea, pesemne, să sară, cu un aer
hoţesc, într-un anumit scop în brusturi.
 Năpustindu-se asupra motanului şi smulgându-şi
cravata de la gât ca să lege animalul, cetăţeanul
mormăise veninos şi ameninţător:
 „Aha! Care va să zică, acum ai poftit la noi, la
Armavir, domnule hipnotizator? Să ştii că pe noi nu
ne sperii! Nu mai face pe mutul cu mine, că nu-ţi
merge! Ştim noi ce poamă eşti!”
 Cetăţeanul dusese bietul animal la miliţie,
ţinându-l de labele dinainte, pe care i le legase cu
cravata verde, şi îmbrâncindu-l, ca acesta să meargă
neapărat pe labele dinapoi.
 — Ascultă! striga cetăţeanul, petrecut de
fluierăturile puştimii, lasă-te dumneata de-astea, nu
mai face pe prostul, că nu-ţi mai merge! Fă bine şi
umblă ca toată lumea!
 Drept răspuns, motanul negru îşi dădea ochii
peste cap ca un martir ce era. Lipsindu-l natura de
darul vorbirii, el nu se putea justifica. Bietul animal
şi-a datorat salvarea, în primul rând, miliţiei, iar
apoi, stăpânei lui, o văduvă bătrână şi respectabilă.
Când motanul a fost dus la secţie, cei de acolo s-au
convins că cetăţeanul duhneşte a alcool de la şapte
poşte, drept care mărturia lui a fost pusă la îndoială. 
Între timp, aflând de la vecini că motanul ei fusese
luat pe sus, bătrânica alergase într-un suflet la secţie
şi sosise la timp. Dăduse referinţele cele mai
favorabile, declarând că-l cunoaşte de cinci ani, de
când era pisoi mic, că garantează pentru el ca pentru
propria-i persoană, mai dovedind că animalul nu
comisese niciodată vreo faptă rea şi nici la Moscova
nu se deplasase... Se născuse şi crescuse la Armavir,
şi tot acolo învăţase să prindă şi şoareci.
 Motanul a fost dezlegat şi înapoiat stăpânei sale,
după ce, e drept, băuse din cupa amărăciunilor,
aflând pe pielea lui ce înseamnă clevetirea şi eroarea
judiciară.
 În afară de motani, şi unii oameni au avut câte-o
mică neplăcere. Au fost arestaţi pentru câtva timp: la
Leningrad — cetăţenii Wolman şi Wolper, la Saratov,
Kiev şi Harkov — trei Volodini, la Kazan — un
oarecare Voloh, iar la Penza, nu se ştie de ce,
chimistul Vetcinkevici, candidat în ştiinţe. E drept,
era un brunet cu piele smeadă şi cu o statură de
uriaş. Au păţit-o în diferite colţuri ale ţării şi nouă
Korovini, patru Korovkini şi doi Karavaevi.
 Un oarecare cetăţean a fost dat jos în gara
Belgorod din trenul de Sevastopol şi legat fedeleş. Îi
trăsnise prin cap să-şi distreze tovarăşii de călătorie
făcând nişte scamatorii cu cărţi de joc.
 Intr-un restaurant din Iaroslavl a apărut tocmai la
ora prânzului un individ cu un primus, pe care abia-l
luase de la reparat. Când l-au văzut, doi portari şi-au
părăsit posturile de la garderobă, luând-o la
sănătoasa, urmăriţi de toţi clienţii din restaurant şi
de întregul personal. Iar din casierie au dispărut, cu
totul inexplicabil, toate încasările din ziua aceea. 
 S-au întâmplat multe, atât de multe, că nici nu le
mai poţi ţine minte. A fost o serioasă frământare a
spiritelor.
 Trebuie să atragem atenţia în mod special asupra
preciziei cercetărilor. S-a făcut totul nu numai pentru
prinderea criminalilor, ci şi pentru clarificarea
faptelor lor. Totul a fost explicat — explicaţii, care,
trebuie să recunoaştem, au fost înţelepte şi de
nezdruncinat.
 Cercetările efectuate de organele de anchetă şi de
psihiatri cu experienţă au stabilit că membrii bandei
criminale, sau, poate, numai unul din ei (bănuiala
cădea îndeosebi pe Koroviev), erau hipnotizatori
dotaţi cu o forţă nemaivăzută şi care puteau să se
arate acolo unde nu se aflau în realitate. Afară de
asta, ei le insuflau celor care aveau de-a face cu
dânşii că unele obiecte sau oameni se află acolo unde
nu erau în realitate, şi invers, îndepărtau din câmpul
vizual acele obiecte sau oameni, care se găseau de
fapt acolo.
 În lumina unor astfel de lămuriri, totul era
absolut limpede, până şi invulnerabilitatea
inexplicabilă (fapt care i-a frământat mai mult decât
orice pe cetăţeni) a motanului, în care se trăsese în
apartamentul 50, când se încercase arestarea lui.
 Natural, sus, pe lustră, nu existase nici un motan,
nu avea nimeni în cine să tragă, se trăsese în gol, în
timp ce Koroviev, care-i făcuse să creadă că motanul
face scandal, urcat sus, pe lustră, putea să stea
nestingherit în spatele celor ce trăgeau, strâmbânduse şi desfătându-se cu darul lui uriaş, dar folosit în
mod criminal, de hipnotizator. Şi fără îndoială că tot
el dăduse foc apartamentului, turnând benzină
pretutindeni. 
 Stepan Lihodeev nu plecase, bineînţeles, la Ialta
cu avionul (o figură ca asta, nici chiar Koroviev nu ar
fi fost în stare să înfăptuiască) şi nu trimisese de
acolo nici o telegramă După ce leşinase în
apartamentul văduvei bijutierului, speriat de
scamatoria lui Koroviev, care i-l arătase pe motan cu
o ciupercă marinată înfiptă în furculiţă, zăcuse acolo
până când Koroviev, bătându-şi joc de el, îl trimisese
la un aeroport din Moscova, cu o pălărie de pâslă pe
cap, făcându-i să creadă în prealabil pe
reprezentanţii miliţiei judiciare care-i ieşiseră în
întâmpinare că Stepan va coborî dintr-un avion de
Sevastopol. Ce-i drept, cei de la miliţia judiciară din
Ialta susţineau că-l primiseră pe Stepan — care era
desculţ — şi că trimiseseră la Moscova telegrame
privitoare la cazul lui, dar cum nu se descoperise în
dosare nici o copie a lor, s-a tras concluzia tristă, dar
de nezdruncinat, că banda de hipnotizatori posedă
darul de a hipnotiza la distanţe enorme şi, unde mai
pui, nu numai persoane izolate, ci chiar şi în grup.
 Astfel, criminalii puteau să scoată din minţi până
şi oameni dotaţi cu cea mai sănătoasă şi rezistentă
structură psihică. Aşa că, ce să mai vorbim de
fleacuri ca, de pildă, de pachetul de cărţi care apare
în buzunarul unui spectator din stal sau de nişte
rochii dispărute, sau de o beretă care miaună, şi de
alte minuni de felul ăsta! Asemenea figuri poate să
facă orice hipnotizator profesionist de talie medie, pe
orice scenă, ba chiar şi figura nu prea complicată cu
smulgerea capului comperului. Pe de altă parte, şi
motanul care vorbeşte e o adevărată aiureală. Ca să
le impui oamenilor un motan ca ăsta, este suficient
să posezi principiile de bază ale ventrilociei, şi e puţin
probabil ca cineva să se îndoiască de faptul că
măiestria lui Koroviev nu mergea cu mult mai departe
de aceste principii.
 Da, nu de cărţi de joc e vorba, nici de scrisorile
false din servieta lui Nikanor Ivanovici. Astea-s
fleacuri! El, Koroviev, îl îmbrâncise pe Berlioz sub
roţile tramvaiului. El îl scosese din minţi pe sărmanul
poet Ivan Bezdomnîi şi tot el îl făcuse să aibă visul
chinuitor cu anticul Yerushalayim şi Muntele Golgota
cel arid şi ars de soare şi cu trei oameni răstigniţi. El
şi cu banda lui o făcuseră pe Margareta Nikolaevna şi
pe Nataşa, femeia ei de serviciu, să dispară din
Moscova. Fiindcă veni vorba, anchetatorii au dat o
atenţie deosebită acestei chestiuni. Trebuia lămurit
următorul fapt: dacă cele două femei fuseseră răpite
de banda de ucigaşi incendiatori, sau fugiseră de
bunăvoie cu gaşca aceea criminală? Întemeindu-se pe
mărturiile prosteşti şi confuze ale lui Nikolai Ivanovici
şi luând în consideraţie biletul straniu, dement, lăsat
de Margareta Nikolaevna soţului ei, bilet în care îi
scria că pleacă să se facă vrăjitoare, luând de
asemenea în consideraţie şi faptul că Nataşa
dispăruse, fără să ia nici un fel de îmbrăcăminte,
organele de anchetă au ajuns la concluzia că atât
stăpâna cât şi femeia de serviciu fuseseră hipnotizate,
ca mulţi alţii, şi răpite de bandă în această stare. S-a
născut ideea, fără-ndoială cu totul justificată, că pe
bandiţi îi atrăsese frumuseţea celor două femei.
 Un punct însă a rămas cu totul confuz pentru
anchetatori: ce anume îndemnase banda să-l
răpească din clinica de psihiatrie pe bolnavul mintal
care-şi spunea „maestru”? Asta nu s-a putut stabili,
după cum nu s-a putut stabili nici numele bolnavului
răpit. Aşa că acesta a dispărut pentru totdeauna, cu 
porecla impersonală de: Numărul o sută optsprezece,
din corpul I.
 Aşadar, aproape totul fusese lămurit, şi ancheta
luase sfârşit cum iau sfârşit toate anchetele.
 Au trecut câţiva ani, şi oamenii au început să uite
de Woland, Koroviev şi de ceilalţi. În viaţa celor ce au
avut de suferit de pe urma lui Woland şi a acoliţilor
săi s-au petrecut multe schimbări, dar, oricât de mici
şi neînsemnate au fost ele, trebuie totuşi semnalate.
 De pildă, Georges Bengalski, după ce a petrecut
trei luni de zile în clinică, s-a făcut bine şi a plecat
acasă, dar a fost nevoit să-şi părăsească slujba de la
Teatrul de varietăţi, şi asta în plin sezon, când
publicul spectator năvălea la bilete, deoarece
amintirea magiei negre şi a dezvăluirilor ei s-a dovedit
greu de uitat. Bengalski a părăsit „Varietăţile”, pentru
că îşi dădea seama că ar fi prea chinuitor pentru el să
apară — în fiece seară — în faţa a două mii de
oameni, să fie inevitabil recunoscut şi să rişte,
desigur, să i se pună multe întrebări batjocoritoare
ca: „Ei, cum e mai bine, cu cap sau fără?”
 Pe deasupra, comperul îşi pierduse mult din
veselia lui înnăscută, atât de necesară profesiunii
sale. După cele suferite, rămăsese cu o obişnuinţă
neplăcută, apăsătoare: în fiecare primăvară, când era
lună plină, îl cuprindea o stare de nelinişte, îşi ducea
deodată mâinile la gât, se uita speriat în jur şi
izbucnea în plâns. Crizele treceau: totuşi, fiindcă se
repetau, nu-şi putea relua vechea ocupaţie, şi s-a
retras din teatru, trăind din modestele sale economii,
care, după un calcul strâns, trebuiau să ajungă
pentru vreo cincisprezece ani.
 A plecat şi nu s-a mai întâlnit niciodată cu
Varionuha, care devenise foarte popular, câştigând 
dragostea tuturor, datorită extraordinarei sale
amabilităţi, rară chiar şi printre administratorii de
teatru. Vânătorii de bilete de favoare nu-i ziceau altfel
decât „Binefăcătorul”. Oricine ar fi telefonat la
„Varietăţi” la orice oră, totdeauna se auzea în
receptor un glas blând, deşi trist: „Vă ascult”, iar la
rugămintea de a fi chemat la telefon Varionuha,
acelaşi glas se grăbea să răspundă: „Sunt la
dispoziţia dumneavoastră!” în schimb, câte nu
pătimea Ivan Savelievici de pe urma politeţii sale!
 Stepan Lihodeev nu mai are privilegiul să
vorbească la telefon de la teatru. De îndată ce a
părăsit clinica, unde stătuse internat opt zile, a fost
mutat la Rostov şi numit responsabil la un mare
magazin alimentar. Umblă zvonul că nu mai bea
deloc porto, ci numai votcă dreasă cu muguri de
coacăză, din care cauză s-a înzdrăvenit în mare
măsură. Se zice că a devenit tăcut şi se fereşte de
femei.
 Îndepărtarea lui Stepan Bogdanovici de la teatru
nu-i adusese lui Rimski bucuria pe care o visase cu
nesaţ câţiva ani la rând. După internarea sa în
clinică şi tratamentul urmat la Kislovodsk, directorul
financiar — acum, un moşneag, cu capul tremurând
— şi-a înaintat demisia la „Varietăţi”. Interesant de
semnalat mai e şi faptul că cererea o adusese la
teatru consoarta lui Rimski. Grigori Danilovici nu a
avut puterea să intre nici măcar în clădirea în care
văzuse geamul crăpat, scăldat de razele lunii, şi o
mână lungă întinzându-se spre încuietoarea din
partea de jos a ferestrei.
 Dându-şi demisia de la „Varietăţi”, Rimski s-a
angajat la Teatrul de păpuşi, în Zamoskvorecie. În
acest teatru nu i-a mai fost dat să aibă de-a face în 
probleme de acustică cu prea-respectatul Arkadi
Apollonovici Sempleiarov, care fusese mutat în doi
timpi şi trei mişcări la Breansk şi numit
responsabilul centrului de colectat ciuperci. Acum,
moscoviţii mănâncă bureţi săraţi şi mânătărci
marinate, le ridică în slava cerului şi se bucură
grozav de această mutare. Astăzi, când lucrurile sunt
de domeniul trecutului, putem spune că, ce-i drept,
cam şchiopătau treburile cu acustica lui Arkadi
Apollonovici, şi că, oricât se străduise el s-o mai
îmbunătăţească, nu făcuse nici o scofală.
 În afară de Arkadi Apollonovici, la numărul
persoanelor care au rupt-o cu teatrul trebuie trecut şi
Nikanor Ivanovici Bosoi, deşi acesta nu avea nici o
legătură cu teatrele, în afară de pasiunea pentru
biletele de favoare. Nikanor Ivanovici nu numai că nu
se duce la nici un teatru — nici cu bani, nici gratis —
dar chiar se schimbă la faţă la orice discuţie despre
teatru. Într-o măsură mai mare, afară de teatru, a
început să-l urască pe poetul Puşkin şi pe talentatul
actor Savva Potapovici Kurolesov. Pe acesta din urmă
în aşa măsură, încât anul trecut, văzând în ziar un
anunţ mortuar cu chenar negru, în care se spunea că
pe Savva Potapovici, în momentul cel mai înfloritor al
carierei sale, l-a lovit damblaua, Nikanor Ivanovici,
citind aceste rânduri, s-a făcut stacojiu la faţă în aşa
hal, încât era cât pe ce să păşească el însuşi pe
urmele lui Savva Potapovici şi urlă: „Aşa-i trebuie!”
Mai mult decât atât, în aceeaşi seară, Nikanor
Ivanovici, asupra căruia moartea actorului popular a
abătut o mulţime de amintiri dureroase, fiind singur,
doar în compania lunii pline, care lumina strada
Sadovaia, s-a îmbătat îngrozitor şi, cu fiecare pahar,
lanţul blestemat al figurilor pe care le ura de moarte 
se tot lungea în faţa lui, şi erau în lanţul acesta şi
Duncil Serghei Gherardovici, şi frumoasa Ida
Herkulanovna, şi acel stăpân roşcat al gâştelor
bătăuşe, şi preasincerul Kanavkin Nikolai.
 Bine, dar cu toţi ăştia ce s-a întâmplat? Daţi-mi
voie! Nu s-a întâmplat absolut nimic, şi nici nu se
poate întâmpla, pentru că nu au existat niciodată în
realitate, cum nu a existat nici simpaticul actorcomper, nici chiar Teatrul, nici bătrâna cărpănoasă,
mătuşa lui Porohovnikov, care lasă să putrezească
valuta în pivniţă şi, de bună seamă, nu au existat
trompete de aur şi nici bucătari obraznici. Toate
acestea Nikanor Ivanovici le visase, sub influenţa
nemernicului Koroviev. Singurul om viu, care intrase
în acest vis, a fost tocmai Savva Potapovici — actorul,
şi intrase numai pentru că s-a împlântat în memoria
lui Nikanor Ivanovici, datorită frecventelor sale
emisiuni la radio. El a existat, ceilalţi însă nu. Poate
că nu a existat nici Aloizi Mogarîci? O, nu! Ăsta nu
numai că a existat, dar există şi astăzi şi tocmai în
funcţia din care şi-a dat demisia Rimski, cu alte
cuvinte, în funcţia de director financiar la Teatrul de
varietăţi.
 Dezmeticindu-se cam la douăzeci şi patru de ore
după vizita făcută lui Woland, în tren, undeva lângă
Veatka, Aloizi s-a convins că, plecând nu se ştie de ce
cu mintea zdruncinată din Moscova, uitase să-şi
pună pantalonii, dar furase, în schimb, tot nu se ştie
de ce, de la maistrul-constructor cartea de imobil de
care nu avea nevoie. În schimbul unei sume colosale,
dată însoţitorului de vagon, Aloizi cumpără de la el o
pereche de pantaloni vechi şi soioşi, şi de la Veatka a
luat drumul întoarcerii. Dar, din păcate, nu a mai
găsit căsuţa pe care o căuta. Calabalâcul îi arsese 
împreună cu casa. Aloizi însă era un om grozav de
întreprinzător. Peste două săptămâni, locuia într-o
cameră splendidă din strada Briusov, iar câteva luni
mai târziu, era instalat în cabinetul lui Rimski. Şi aşa
cum altădată Rimski suferise din pricina lui Stepan,
acum se chinuia Varionuha din pricina lui Aloizi.
Ivan Savelievici nu mai visează decât un singur lucru:
ca acest Aloizi să dispară de la „Varietăţi”, să nu-l
mai vadă-n ochi, pentru că, după cum şopteşte
uneori administratorul, când se află într-o societate
mai intimă: „O lepră ca Aloizi n-am mai văzut în viaţa
mea — din partea lui Aloizi te poţi aştepta la orice.”
 De altfel, n-ar fi exclus ca administratorul să fie
subiectiv. Nu s-a auzit ca Aloizi să fi făcut vreo faptă
murdară. După cum nu s-au semnalat nici un fel de
alte fapte, dacă nu punem la socoteală, desigur,
numirea altcuiva în postul bufetierului Sokov. Andrei
Fokici a murit de cancer la ficat în clinica I a
Universităţii de stat din Moscova, la vreo zece luni
după apariţia lui Woland în capitală...
 Da, au trecut câţiva ani, peste evenimentele
descrise în această carte s-a aşternut un văl, ele s-au
şters din amintire. Dar nu pentru toţi, da, da, nu
pentru toţi.
 În fiecare an, primăvara, pe lună plină, când se
lasă seara, sub teii de lângă Patriarşie prudî, apare
un bărbat de treizeci, treizeci şi ceva de ani. Un om
îmbrăcat modest, cam roşcat, cu ochi verzi. Este
profesorul Ivan Nikolaevici Ponîrev, colaborator
ştiinţific la Institutul de istorie şi filozofie.
 Ajungând în dreptul teilor, se aşază totdeauna pe
aceeaşi bancă, aceea pe care a stat în seara când
Berlioz, de mult uitat de toţi, a văzut pentru ultima
oară în viaţa sa discul lunii destrămându-se bucăţi-
bucăţi. Acum este întreagă, albă la începutul serii,
apoi aurie, cu un căluţ-dragon întunecat pe ea şi
pluteşte deasupra capului fostului poet Ivan
Nikolaevici Bezdomnîi, stând totodată pe loc în înaltul
cerului.
 Ivan Nikolaevici ştie totul şi înţelege totul. Ştie că
în tinereţe a fost victima unor hipnotizatori criminali,
că s-a tratat şi s-a vindecat. Dar mai ştie că există
ceva mai tare decât el. Mai tare decât el e această
lună plină, de primăvară. De îndată ce se apropie
timpul ca astrul nopţii să înceapă să crească şi să se
poleiască cu aur, astrul care a plutit cândva
deasupra celor două sfeşnice cu cinci braţe, Ivan
Nikolaevici se nelinişteşte, devine nervos, pierde pofta
de mâncare, somnul şi aşteaptă ca luna să se
împlinească. Şi când e lună plină, nimic nu-l mai
poate reţine pe Ivan Nikolaevici în odaie. Pe seară iese
din casă şi se îndreaptă spre Patriarşie prudî.
 Acolo, stă pe o bancă şi vorbeşte, singur, fără
sfială, fumează, îşi mijeşte ochii, privind ba luna, ba
portiţa turnantă pe care n-a uitat-o.
 Ivan Nikolaevici stă acolo un ceas-două, apoi o ia
din loc şi, totdeauna pe acelaşi drum, prin
Spiridonovka, se îndreaptă spre stradelele de pe
Arbat cu ochii goi, fără să vadă pe nimeni.
 Trece pe lângă găzărie, coteşte spre locul unde se
află un felinar vechi şi strâmb şi se furişează spre
grilajul în dosul căruia se vede o grădină bogată, care
nu şi-a îmbrăcat încă straiele verzi; iar în grădină se
înalţă o clădire în stil gotic, luminată de lună în
partea unde se reliefează fereastra cu trei canaturi, şi
cufundată în întuneric de cealaltă parte.
 Profesorul nu ştie ce-l atrage spre grilaj şi cine
locuieşte în casa aceea, dar e convins că nu merită să
lupte cu el însuşi pe lună plină. În afară de asta, ştie
că în grădină, după grilaj, va vedea negreşit acelaşi
lucru.
 Va vedea stând pe bancă un om serios, în vârstă,
cu bărbuţă şi pince-nez, cu trăsături cam de purcel.
De fiecare dată, îl găseşte pe locatarul vilei în aceeaşi
poză visătoare, cu ochii la lună. Ivan Nikolaevici ştie
că, după ce va fi admirat pe săturate luna, cel de pe
bancă îşi va întoarce ochii negreşit şi-i va aţinti pe
fereastra aceea, parcă aşteptând să se deschidă larg,
şi pe prichici să apară ceva neobişnuit.
 Ivan Nikolaevici ştie tot ce urmează. Trebuie să se
ascundă cât mai bine după grilaj pentru că omul va
începe numaidecât să-şi întoarne capul, căutând ceva
în văzduh cu ochii rătăciţi şi zâmbind extatic, după
care îşi va lovi palmele una de alta, melancolic şi
duios, mormăind destul de tare: — Venera! O,
Venera! Ah, ce prost sunt!...
 — O! Zei! şopteşte Ivan Nikolaevici, pitindu-se
după grilaj, fără să-şi ia ochii învăpăiaţi de la
necunoscutul enigmatic. Iată încă o victimă a lunii...
Da, încă o victimă, ca şi mine...
 Celălalt va urma să vorbească de unul singur:
 — O, prostul de mine! De ce, de ce n-am plecat cu
ea? De ce m-am speriat, tont bătrân ce sunt! Am
întocmit hârtiuţa aceea! Of! Acum rabdă, cretin
hodorog!
 Asta va continua până când în partea întunecoasă
a casei se va deschide o fereastră, va apărea o pată
albicioasă şi va răsuna un glas neplăcut de femeie:
 — Nikolai Ivanovici, unde eşti? Ce idee pe
dumneata?! Vrei să te îmbolnăveşti de malarie? Vino
să-ţi bei ceaiul! 
 Omul de pe bancă se va dezmetici, ca totdeauna,
şi va răspunde cu glas prefăcut:
 — Am vrut să iau aer, aer, draga mea! Aerul e
minunat! Şi, ridicându-se de pe bancă, pe furiş, va
ameninţa cu pumnul spre fereastra de la parter,
pornind agale spre casă.
 — Minte, minte! O, zei, cum minte ăsta! bombăne
Ivan Nikolaevici, îndepărtându-se de grilaj. Ceea ce-l
atrage în grădină nu e deloc aerul; el vede ceva în
noaptea cu lună plină, în grădină şi în înaltul cerului!
Ah, ce n-aş da să-i pătrund taina, să aflu cine e
Venera asta pe care a pierdut-o şi o caută acum în
zadar, încercând s-o prindă-n văzduh...
 Profesorul se întoarce acasă bolnav de-a binelea.
Nevastă-sa se preface că nu observă starea lui şi-l
roagă să se ducă la culcare cât mai repede. Ea însă
nu se culcă, ci şade cu o carte la lumina lămpii,
privindu-l cu amărăciune cum doarme. Ea ştie că
Ivan Nikolaevici se va trezi în zori, ţipând chinuit, va
plânge şi se va frământa. De aceea, pe masă, lângă
lampă, are pregătită din timp o seringă în alcool şi o
fiolă cu un lichid de culoarea ceaiului tare.
 Biata femeie care îngrijeşte neobosită de acest om
grav bolnav abia acum e liberă şi poate şi ea să se
culce liniştită. După injecţie, Ivan Nikolaevici va
dormi până dimineaţa cu o expresie de fericire pe
chip, purtat de visuri înălţătoare şi duioase,
necunoscute de el. În nopţile cu lună plină însă, pe
savant îl trezeşte totdeauna acelaşi lucru. Vede un
călău himeric, fără nas, care, săltându-se cu un ţipăt
surd, îşi înfige lancea drept în inima lui Hestas cel
legat de stâlp şi cu minţile pierdute. Călăul nu este
atât de înspăimântător pe cât e de nefirească lumina
din vis, venind dintr-un nor care, clocotind, se 
năpusteşte asupra pământului, cum se întâmplă
numai în timpul unui cataclism.
 După injecţie, toate se schimbă pentru cel
adormit. De la patul său, luna aşterne spre fereastră
o cărare luminoasă, largă, şi pe această cărare urcă
un om în mantie albă cu căptuşeală sângerie. Urcă
spre lună. Lângă el păşeşte un tânăr îmbrăcat cu un
hiton rupt şi cu obrazul mutilat. Vorbesc între ei cu
înflăcărare, discută, vor să ajungă la o înţelegere.
 — O zei, o zei! spune cel cu mantia, întorcându-şi
chipul semeţ spre însoţitorul său. Ce supliciu banal!
Dar, spune-mi, te rog — şi aici, chipul său semeţ
capătă o expresie rugătoare —, aşa e că nu s-a
petrecut în realitate? Spune, te implor, aşa e?
 — Nu s-a petrecut în realitate, răspunde vocea
răguşită a celuilalt, ţi s-a năzărit numai.
 — Poţi să juri? îl roagă, linguşitor, omul cu
mantia.
 — Jur! răspunde tânărul, zâmbind.
 — Nu mai vreau nimic! strigă cu glasul frânt omul
cu mantia şi urcă tot mai sus spre lună, trăgându-l
după el pe celălalt, în urma lor păşeşte calm şi
maiestuos un câine gigantic cu urechi ascuţite.
 Atunci, raza lunii se învăpăiază, şi din ea curge un
râu de argint, care se revarsă peste tot. Luna e
stăpână, luna joacă, dansează, se zbenguie. Atunci,
din şuvoiul de lumină se desprinde o femeie de o
frumuseţe răpitoare, care se apropie de Ivan însoţită
de un bărbat cu barbă lungă şi priviri speriate.
 Frumoasa îl ţine de mână. Ivan Nikolaevici îl
recunoaşte numaidecât. E oaspetele nocturn.
Numărul o sută optsprezece. Prin somn, Ivan
Nikolaevici îşi întinde braţele spre el şi-l întreabă
pătimaş: 
 — Va să zică, acesta a fost sfârşitul?
 — Acesta, discipolul meu, îi răspunde numărul o
sută optsprezece, iar femeia vine lângă Ivan şi-i
spune:
 — Acesta, desigur. Totul s-a sfârşit şi toate au un
sfârşit... O să te sărut pe frunte, şi totul o să fie bine
pentru dumneata...
 Vorbind, se apleacă şi-l sărută pe frunte, iar Ivan
se întinde spre ea, privind-o în ochi, dar femeia se
trage înapoi şi se îndepărtează împreună cu tovarăşul
ei de drum, spre lună...
 Atunci luna se dezlănţuie cu înverşunare,
aruncând şuvoaie de lumină asupra lui Ivan, stropii
ei se preling pretutindeni, odaia e inundată de
lumină, razele lunii se leagănă, se ridică mai sus,
potopesc patul. Şi Ivan Nikolaevici doarme mai
departe, cu o expresie fericită pe chip.
 Dimineaţa se trezeşte tăcut, dar pe deplin liniştit
şi sănătos. Memoria lui chinuită se potoleşte şi, până
la următoarea lună plină, pe profesor nu-l mai
tulbură nici călăul fără nas al lui Hestas, nici al
cincilea procurator al Iudeii, cumplitul călăreţ Pilat
din Pont. 
